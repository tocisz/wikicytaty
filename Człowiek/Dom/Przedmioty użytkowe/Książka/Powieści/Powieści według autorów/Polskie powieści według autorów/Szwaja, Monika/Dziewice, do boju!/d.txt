Section: Dziewice, do boju! / E

Ewa lub Agnieszka na zmianę tłumaczyły założenia szkoły, opowiadały o autorskich programach wybitnych nauczycieli (…), roztaczały wizję szczęśliwego maturzysty, dla którego drzwi dowolnej uczelni stoją otworem. Podkreślały swój ambiwalentny stosunek do olimpiad, uprzedzając, że z tego powodu szkoła nigdy nie będzie przodowała w rankingach.
– No i dobrze – zagrzmiał do słuchawki jeden z żądnych informacji tatusiów. – Szkoła ma się zajmować uczniami, a nie rankingami!
Na to Agnieszka natychmiast poczęstowała go systemem tutorów sprawujących osobistą opiekę nad każdym uczniem.
– Opłaca wam się to? – zdziwił się tatuś. – Wychowawca do każdego? – Sprawdziłam ten system w mojej poprzedniej szkole, to jest w szkole, gdzie byłam dyrektorką. Moja jest dopiero ta. Ale ręczę panu, to daje rezultaty. Uczniowie czują się bezpieczniejsi. Oczywiście pod warunkiem, że opiekun to opiekun, a nie stróż z kijem. My lubimy swoich uczniów, więc nie mam obaw, że coś tu nie wypali.
