Section: Kraina Chichów

Otworzyłem drzwi i dałem krok prosto w wielką kałużę, topiąc w niej za jednym zamachem tenisówkę i skarpetkę. Obejrzałem się, czy zauważyła, ale oczy miała zamknięte, a dłonie nadal splecione na kolanach. Drugą, suchą nogę, też starannie wstawiłem do kałuży i trzymałem ją tam tak długo, aż poczułem, że zimno wsącza się do buta i pod skarpetkę. Wtedy zacząłem dreptać w miejscu. Chlup-chlup.
- Co... ty... wyprawiasz?
Chlup-chlup.
- Tomasz! Przestań! - zaczęła się śmiać. O ileż przyjemniejszy był to dźwięk od bębnienia deszczu. - Nie wariuj. Zamknij te drzwi. - Stałem plecami do niej i nagle poczułem, jak złapała mnie garścią za bluzę. Zaśmiewając się, pociągnęła z całej siły.
