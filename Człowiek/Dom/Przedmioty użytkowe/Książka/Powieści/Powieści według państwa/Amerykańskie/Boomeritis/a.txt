Section: Boomeritis

Kiedy tylko usiadłem na poduszce, znów upadłem, znów dławiłem się i płakałem, czując, że Miłość jest wszędzie. Moje dłonie, ramiona, nogi, całe moje ciało wibrowało energią, która krążyła w moich żyłach, potrząsałem nogami i rękami, pocierałem skórę i choć ta energia nie bolała, była tak intensywna, że czułem, iż lada moment zemdleję. Leżałem tej nocy w łóżku, a łzy spływały mi po policzkach, czułem, że przeżyłem coś cudownego, czułem wdzięczność, wiedząc, że to największy dar, jaki sobie mogłem wyobrazić – poznać Miłość tak bezpośrednio, żeby się w niej zanurzyć i zatopić. Moje milczenie stało się modlitwą; wiedząc, że nigdy więcej na to nie zasłużę i że nigdy mnie to nie opuści, wiedząc, że tylko cisza będzie mogła skierować to całkowite, bezgraniczne Światło na i poprzez wszystko, co kiedykolwiek było i będzie. Ono nigdy nie ustaje, nigdy się nie urodziło i nigdy nie umiera. Jak to wyrazić? Nie może nigdzie pójść, żeby je znaleźć, ale jest wszystkim, co istnieje! I znów zapłakałem w nieznośnej bliskości Miłości.
Stuart skończył i Chloe zalała się łzami. Podszedłem do niej i objąłem ją, ale odsunęła się i zwinęła w kłębek. Wszyscy patrzyliśmy na siebie nawzajem zadziwieni, zmartwieni i zaniepokojeni. Chloe była ostatnią osobą, którą podejrzewaliśmy o zdolność do płaczu (ja nigdy nie widziałem, żeby płakała, nigdy). Nasze ciche, łagodne spojrzenia mówiły, że jeśli ktoś spośród nas mógłby poczuć smak tej wszechogarniającej miłości, byłaby to właśnie biedna, kochana, poobijana przez życie Chloe.
