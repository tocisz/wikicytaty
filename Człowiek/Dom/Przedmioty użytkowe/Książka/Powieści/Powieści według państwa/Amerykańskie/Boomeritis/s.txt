Section: Boomeritis

– To zabrzmi dość samolubnie i chyba tak właśnie jest – zaczął ojciec. – Pamiętam sam początek wojny, kiedy zaczął się pobór, kiedy zaczęli nas brać do wojska. Zaczęli brać mężczyzn, tylko mężczyzn, żeby jechali walczyć w okopach Wietnamu. Budziłem się w środku nocy zlany potem i przerażony, naprawdę, bałem się śmiertelnie. A kiedy chodziłem po kampusie i patrzyłem na kobiety, przychodziła mi do głowy tylko jedna myśl: jak bardzo ich wszystkich nienawidzę, głęboko i szczerze nienawidzę wszystkich kobiet, bo one nie muszą jechać na wojnę. Nienawidziłem ich ciał, które kładły się wieczorem do snu i nie budziły się przerażone, skręcone ze strachu przed tym, co je czeka. Nienawidziłem ich uśmiechów, tych cholernych uśmiechów, które były wszędzie – jak te nieczułe dziwki się uśmiechały, kiedy jakiś Wietnamczyk miał mi rozwalić jednym strzałem głowę na jakimś polu w jakiejś nieważnej, bezsensownej wojnie w kraju piątego świata? Coraz bardziej ich nienawidziłem, a kiedy siadały na pogwarki w tak zwanych grupach intensyfikacji świadomości i narzekały, jęczały o tym i o tamtym, ojejku, one zarabiają osiemdziesiąt pięć centów, a faceci dolara – czy te bezmózgie idiotki nie wiedzą, że ja niedługo zginę? A w dupę sobie wsadźcie te osiemdziesiąt pięć centów, moje panie! Nie macie prawa na nic się uskarżać. Za każdym razem, kiedy uprawiałem seks, to się nie kochałem, tylko rżnąłem, naprawdę je rżnąłem!
