Section: Boomeritis

Wiedziałem, że muszę się zobaczyć z Darią. To było przemożne odczucie, nie mogłem uwierzyć w to, co się ze mną działo. Kiedy dotarłem do Madison, Daria wypadła z drzwi hotelowych, rzuciła mi się na szyję i namiętnie pocałowała. Stopniałem jak wosk, wszystkie przeszkody nagle znikły. Poszliśmy do pokoju hotelowego i przez następne osiem godzin raz jeszcze zagubiliśmy się w sobie. Nie robiliśmy nic więcej, tylko całowaliśmy się i patrzyliśmy sobie w oczy, ale gdzieś wewnątrz, w głębi duszy czułem, że zaczynam się z Darią w przedziwny sposób łączyć i splatać. To było na pewno po części zakochanie, ale było też coś innego, czego wcześniej nie doświadczyłem, przynajmniej nie z powodu drugiego człowieka. Nadal się nie kochaliśmy, tylko całowaliśmy.
Mniej więcej po siedmiu godzinach usiedliśmy na łóżku i zdaliśmy sobie sprawę z tego, że jesteśmy strasznie głodni. Była pierwsza w nocy i żadne z nas cały dzień nic nie jadło. Czułem się jak świetlisty latawiec puszczony pod niebo na długim sznurku, jak gdyby to nie był pokój hotelowy, ale magiczna komnata. Poszliśmy do całodobowej restauracyjki i tuliliśmy się do siebie, pogryzając frytki.
