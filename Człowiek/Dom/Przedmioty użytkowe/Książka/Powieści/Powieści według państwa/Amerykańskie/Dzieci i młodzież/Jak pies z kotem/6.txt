Section: Jak pies z kotem

Phil nigdy nie powiedział, że ją kocha, a jedyny komplement, jaki potrafiła przywołać w pamięci, trudno było właściwie uznać za komplement, w każdym razie ona, kiedy go usłyszała, potraktowała go zupełnie inaczej. Obraziła się i przez całą drogę do szkoły nie odzywała się, kiedy jakiś miesiąc temu Phil powiedział: – Wiesz, że krowy mają bardzo ładne oczy? Nigdy na to nie zwróciłem uwagi, ale wczoraj przyjrzałem się Hortensji, wiesz, tej, która w zeszłym roku dostała nagrodę na wystawie dla hodowców, i zobaczyłem, że ma naprawdę piękne oczy. – Zerknął bokiem na Mirandę, po czym dodał: – I długie rzęsy, prawie takie jak ty.
Zasypiając, Miranda pomyślała, że tylko chłopiec, który nigdy nie musiał się o nią starać, mógł porównywać ją z krową. I nieważne, że była to krowa, która zdobyła nagrodę na wystawie dla hodowców. Takiemu Justinowi z pewnością nie przyszłoby do głowy, żeby błagając Gwen, by poszła z nim na szkolny bal, porównać ją do krowy, nawet gdyby ta została krowią miss świata.
