Section: Tamtego lata na Sycylii
Źródło: część III, rozdział 1

Gdziekolwiek się znalazłam, rozglądałam się za nim. Nie były to świadome, celowe poszukiwania. Raczej instynktowna pogoń za ukochanym. Na targowisku, w barze, na ulicy, wzdłuż molo nieustająco szukałam wzrokiem mojego zabitego księcia. Na widok każdego wysokiego, jasnowłosego mężczyzny, dostrzeżonego w tłumie, serce skakało mi do gardła. Zaczynałam biec, przeciskając się przez ciżbę, przebiegałam przez ruchliwe jezdnie, by nie zniknął mi z oczu. Leo! Leo! – wołałam, a ludzie przepuszczali mnie, z przekleństwem albo z dobrym słowem na ustach, rozpoznając odwieczną scenę, w której kobieta biegnie za mężczyzną. Ich oczy zdawały się zachęcać: dogoń go, pocałuj albo zastrzel, zrób to, co ci dyktuje serce.
