Section: Oskarżony Pluszowy M.

Orkiestra ucichła i przez dłuższą chwilę skrzypce ciągnęły swoje piękne wzburzenie. Młodego misia najbardziej oczarowała chropowata drewnianość przebijająca spod tej słodyczy. Słyszała ją wyraźnie, tę prawdziwą, namacalną istotę instrumentu, i gdyby pozwoliły na to szklane oczy, byłaby się rozpłakała – wzruszona tak mężną walką o to, by być czymś więcej, niż się jest – czymś więcej niż tylko drewnem, strunami, werniksem, materią.
