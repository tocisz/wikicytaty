Section: Bakunowy faktor / N
Postać: Ebenezer Cooke i Henry Burlingame III

-Nie mam czasu, by przemyśleć wszystko, jak należy! Nie mogę zebrać myśli, by wyrazić wszystkie pytania, jakie winienem zadać, a jeszcze mniej, by rozstrząsać twe odpowiedzi. Skądże mam wiedzieć, co czynić i na czym stoję? Burlingame położył rękę na ramieniu przyjaciela i uśmiechnął się. – Właśnie określiłeś, mój przyjacielu, los człowieczy. Nierozumne pożądanie go poczyna, a i nierozumny obrót rzeczy gasi. (…) To błazen przypadku, igraszka bezcelowej przyrody, jętka pędzona wiatrami Chaosu!. (…) Siedzimy tu na ślepej skale pędzącej przez próżnię, spieszącej do grobu. Naszym losem jest szukać (…) a jeśli szukamy naszej duszy, znajdujemy kawałek tego samego czarnego kosmosu, z którego się poczęliśmy i przez który spadamy w nieskończony wir przestrzeni. (…) Lecz popatrz dokoła na tych ludzi, którzy jedzą kolację i grają w karty, jak gdyby niebo było łonem ich matki. Przypominają mi kurczaki, którymi kiedyś karmiono wielkiego węża w Afryce; gdy wąż połykał jednego, pozostałe piszczały i trzepotały, ale po chwili grzebały w poszukiwaniu ziarna albo stały mu na grzbiecie, by wygładzić pierze! Jak to się dzieje, że ci ludzie nie biegną bełkocąc po ulicach? Chyba tylko dlatego, że ich umysły są uśpione! (…) dwie rzeczy tylko ocalą człeka przed szaleństwem (…) – głupota to jedna rzecz, i ona najbardziej jest rozpowszechniona. Prawda, która doprowadza ludzi do szaleństwa, wymaga poszukiwań, nim zostanie odnaleziona, i nie trafia się ona tępemu ni krótkowzrocznemu myśliwemu. Lecz gdy się ją pochwyci i obejrzy, czy to dzięki bystrości, czy naukom, jedynym sposobem dla tego, kto ją pochwycił, jest narzucić jej swoją wolę, nim go zrujnuje! (…) Z konieczności trzeba stworzyć i uchwycić własną duszę, a potem mocno się jej trzymać albo szeptać po kątach. Trzeba bogów i diabłów wybierać w marszu, wypisać własne imię na wszechświecie i oświadczyć” „To ja, a świat stoi tam i tam!” Trzeba utwierdzać, utwierdzać, utwierdzać albo zwariować i wrzeszczeć. Jakaż inna droga pozostaje? (…) Niektórzy redukują swój świat do pojedynczego gestu i stale go powtarzają, inni tak dalece są osłupiali, że tracą czucie w członkach. Jeszcze inni przybierają inną tożsamość. (…) W każdym bądź razie nie szukaj całkowitego zrozumienia, poszukiwanie takiego byłoby bezowocne, i brak na nie czasu
