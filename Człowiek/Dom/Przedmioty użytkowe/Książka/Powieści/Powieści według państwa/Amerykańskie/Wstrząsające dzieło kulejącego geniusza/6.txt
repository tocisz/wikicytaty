Section: Wstrząsające dzieło kulejącego geniusza

Zatyka nas, kiedy ci biedacy w popołudniowej audycji odsłaniają swoje najtajniejsze sekrety na oczach milionów podobnych biedaków, ale… co właściwie wzięliśmy od nich, co takiego nam dali? Nic. Dowiadujemy się, że Janine przespała się z chłopakiem swojej córki… no i co z tego? Umrzemy, chroniąc… co niby takiego? Ukryjemy przed całym światem, że zrobiliśmy to czy tamto, że nasze ręce wykonały takie ruchy, a usta wydały takie dźwięki? No nie. Mamy wrażenia, że jeśli ujawniam jakieś kłopotliwe czy prywatne szczegóły, na przykład masturbację (ja walę konia mniej więcej raz dziennie, najczęściej pod prysznicem), to coś oddajemy, tak jak prymitywni ludzie boją się, że fotografia zabierze im dusze, utożsamiamy swoje sekrety, swoją przeszłość i skazy na niej, ze swoją osobowością, jak gdyby wyjawienie zwyczajów czy niepowodzeń mogło nas umniejszyć. A tymczasem jest odwrotnie: im więcej, tym więcej: im więcej krwawienia, tym więcej dawania. Te wszystkie sprawy, detale, opowieści, to jak skóra zrzucana przez węża, na którą każdy może się do woli napatrzyć.
