Section: Śmiertelni nieśmiertelni

Chodzi o to, że pod tymi mrocznymi uczuciami, gniewem i urazą zawsze kryje się dużo miłości, gdyż w innym wypadku osoba wspierająca po prostu już dawno by odeszła. Ale ta miłość nie może się ujawnić dopóty, dopóki zagradzają jej drogę gniew, żal i gorycz. Jak to ujął Khalil Gibran: „Nienawiść to zagłodzona miłość”. W grupach wsparcia wyraża się dużo nienawiści, ale tylko dlatego, że pod nią kryje się tyle miłości, zagłodzonej miłości. Gdyby tak nie było, nie nienawidziłbyś tej osoby, w ogóle by cię nie obchodziła. Problem osób wspierających (włączając w to mnie samego) nie polega na tym, że nie otrzymują one wystarczająco dużo miłości, ale na tym, że z trudnością przychodzi im przypomnienie sobie, jak dawać miłość, jak być kochającym w trudnych okolicznościach. A ponieważ – wiem to z doświadczenia – leczy głównie dawanie miłości, osoby wspierające naprawdę powinny pozbyć się wszystkiego, co im w tym przeszkadza – gniewu, urazy, goryczy, a nawet – zazdrości i zawiści (zazdroszczę jej, że ma kogoś, kto się nią przez cały czas opiekuje, to znaczy mnie).
