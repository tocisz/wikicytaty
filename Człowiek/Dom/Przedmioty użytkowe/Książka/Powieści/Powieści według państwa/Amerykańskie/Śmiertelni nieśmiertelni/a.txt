Section: Śmiertelni nieśmiertelni

Przyjaciele i rodzina często podejrzewali ją o brak realizmu: Czyż nie powinna się martwić? Bać się? Być nieszczęśliwa? Ale faktem jest, że żyjąc teraźniejszością, odmawiając życia przyszłością, zaczęła świadomie żyć ze śmiercią. Pomyślcie tylko: śmierć nie ma przyszłości. Żyjąc chwilą obecną, bez przyszłości, nie ignorowała śmierci, tylko właśnie ją przeżywała. A ja próbowałem robić to samo. Przypomniał mi się piękny cytat z Emersona:

Róże pod moim oknem nie mają żadnego związku z tymi, które przekwitły, ani z tymi, które zakwitną po nich. Są, jakie są; żyją dziś z Bogiem. Dla nich czas nie istnieje. Róża po prostu jest – doskonała w każdej chwili swojego istnienia. Człowiek zaś wybiega w przyszłość albo wspomina; nie żyje teraźniejszością, lecz z oczyma zwróconymi poza siebie opłakuje przeszłość lub nie bacząc na bogactwa, które go otaczają, staje na palcach, by dojrzeć przyszłość. Nie może być szczęśliwy i silny, jeżeli nie żyje w zgodzie z chwilą obecną.
