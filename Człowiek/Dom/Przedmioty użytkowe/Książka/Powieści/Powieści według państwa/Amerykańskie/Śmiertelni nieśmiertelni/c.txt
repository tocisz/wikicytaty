Section: Śmiertelni nieśmiertelni

To dziwne uczucie – kupujemy nowy samochód (Jeep Wrangler) z sześcioletnią gwarancją i zastanawiam się, czy będę żyła, kiedy gwarancja wygaśnie. Albo słyszę, jak ludzie robią plany na pięć lat naprzód, i zastanawiam się, czy będę wtedy żyła. To dziwne uczucie, kiedy postanawiamy, że nie będziemy odkładać różnych rzeczy, na przykład zbudowania tarasu do ogrodu, do przyszłego roku, gdyż wtedy może mnie już nie być. Słyszę, jak nasi przyjaciele opowiadają o podróży do Nepalu i uświadamiam sobie, że prawdopodobnie nigdy nie będę mogła tam pojechać, że ryzyko jest zbyt duże, mogę złapać tam jakąś chorobę, która osłabi mój układ odpornościowy. Swego czasu dużo podróżowałam, choć nigdy nie byłam w Nepalu. Ken zawsze mówił, że zbyt często wyjeżdżam, mam więc szansę, by się przekonać, jakie zmiany w moje życie wniesie przesiadywanie w domu.
