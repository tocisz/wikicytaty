Section: Śmiertelni nieśmiertelni

Wkrótce zrozumieliśmy, że o to właśnie chodziło: byliśmy różni i może odnosi się to do wszystkich kobiet i mężczyzn (a la Carol Gilligan); osobno daleko nam do zdrowia i pełni człowieczeństwa, każde z nas jest tylko połową – jedno w Niebie, drugie na Ziemi – i tak właśnie być powinno. Nauczyliśmy się doceniać te różnice – nie tylko je uznawać, ale odczuwać wdzięczność za to, że istnieją. Ja zawsze będę się czuł wolny z moimi ideami, Treya zawsze będzie w zgodzie z naturą, ale razem, połączeni w Sercu, byliśmy jednością. Odnaleźliśmy tę pierwotną jedność, której żadne z nas z osobna odnaleźć by nie zdołało. Naszym ulubionym powiedzeniem stało się zdanie z Platona: „Mężczyźni i kobiety byli kiedyś jednością ale potem zostali rozdzieleni i odtąd poszukiwanie i pragnienie tej jedności jest nazywane miłością”.
