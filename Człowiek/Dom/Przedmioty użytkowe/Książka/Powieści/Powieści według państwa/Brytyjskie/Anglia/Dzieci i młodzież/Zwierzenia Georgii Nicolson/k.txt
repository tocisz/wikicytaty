Section: Zwierzenia Georgii Nicolson

No, ale moje motto brzmi: żyj i pozwól żyć innym. Herr Kamyer rzucał cień, a my musiałyśmy odgadnąć, co to za zwierzę. Jas okropnie się napaliła: odgadła królika, orła i tak dalej. Ciągnęło się to z milion godzin. Nie wiem, skąd miałyśmy się domyślić, co to za zwierzęta, skoro widziałyśmy tylko dłonie Herr Kamyera. W końcu powiedział ze swojego namiotu:
– No, dziewczęta, chyba już dosyć na dzisiaj.
Włożył rękę do plecaka, żeby coś wyjąć. Wciąż było widać zarys jego sylwetki na tle oświetlonej ściany namiotu.
– Słoń! – zawołałam.
– Ach, nie, już skończyłem – odparł. – Już nie robię zwierząt. – I wyszedł z namiotu ze szczoteczką do zębów.
– Lama na wakacjach. – powiedziała Rosie.
Herr Kamyer ruszył do „toalety”.
– Nein, nein, koniec zabawy.
Krzyknęłyśmy za nim:
– Ktoś z rodziny Kochów!
On jednak nie usłyszał. Ale za to Jas usłyszała. Jas, reprezentantka Klubu Miłośników Przyrody Wielkiej Brytanii, odezwała się:
– Georgia, przestań się wygłupiać. Idę do kryjówki, żeby wypatrzeć jakieś borsuki. Ktoś idzie ze mną?
Zwariowała czy jak?
