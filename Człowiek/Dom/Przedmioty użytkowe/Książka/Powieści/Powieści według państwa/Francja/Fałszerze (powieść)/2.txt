Section: Fałszerze (powieść) / A
Postać: La Perouse
Źródło: rozdział III, część I

A prawdą jest, że nie zabiłem się, bo nie byłem wolny. Teraz mówię, że się bałem, ale to nie było to. Coś zupełnie różnego od mojej woli i coś silniejszego od niej wstrzymywało mnie... Jak gdyby Pan Bóg nie pozwalał mi odejść. Wyobraź sobie marionetkę, która chciałaby opuścić scenę przed końcem sztuki… oho, stój! Jeszcze cię potrzebujemy do zakończenia. Aha! Myślałeś, że możesz odejść, kiedy chcesz?… Zrozumiałem teraz, że to, co my nazywamy naszą wolą, to są sznurki, które wprawiają marionetki w ruch i za które Pan Bóg pociąga. Pojmuje pan? (…) Och, ja sobie doskonale zdaję sprawę, że Pan Bóg się bawi. Bawi go, że wyobrażamy sobie, iż robimy z własnej woli to, co on nam każe robić. To jest jego szkaradna zabawa… (…)
 – Przyzna pan, że to jest smutne, gdy miłość, zamiast być szczęściem życia, jest jego klęską. Prawdopodobnie Pan Bóg kocha nas w ten sposób.
