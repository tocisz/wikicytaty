Section: Niebezpieczne związki / N
Postać: markiza de Merteuil do wicehrabiego de Valmont

Nie jest prawdą, że im kobiety robią się starsze, tym stają się surowsze i bardziej nieprzejednane. Istotnie, pomiędzy czterdziestką a pięćdziesiątką, prawie wszystkie, z rozpaczy, że więdnie im twarz, i z wściekłości, że muszą wyrzec się zakusów i przyjemności, na których im jeszcze zależy, popadają w świętoszkostwo i zgryźliwość. Trzeba im tak długiego czasu, by dokonały wreszcie tego wielkiego poświęcenia. Lecz gdy tylko zostało uczynione, dzielą się na dwie grupy. Najliczniejsza, złożona z kobiet, których jedynymi przymiotami były uroda i młodość, znajduje się w stanie tępej apatii i wychodzi zeń czasem dla gry i pobożnych praktyk. Niewiasty te są zawsze nudne, często gderliwe, niekiedy trochę dokuczliwe, rzadko jednak złe. Nie sposób jednak twierdzić, że są lub nie są surowe: pozbawione własnego zdania i pozbawione istnienia, powtarzają jednako i nie rozumiejąc wszystko, co usłyszą i po prostu są nikim. Druga grupa, znacznie rzadsza, lecz naprawdę cenna, składa się z kobiet, które w młodości miały charakter i nie zaniedbywały kształcenia rozumu, a przeto umieją zbudować sobie egzystencję, gdy sama natura już nie wystarcza, i starają się okrasić umysł, tak jak dawniej krasiły lica. Mają zazwyczaj osąd zdrowy, a dowcip zarazem solidny, wesoły i wdzięczny. Uwodzicielskie powaby zastępują ujmującą dobrocią, a także humorem, którego czar wzmaga się wraz z wiekiem. W ten sposób udaje im się poniekąd zbliżyć do młodych i zaskarbić sobie ich sympatię. Znaczy to jednak, że nie są wcale, jak mówisz, surowe i nieprzejednane, albowiem nawykłe do pobłażania, często rozmyślające o ludzkich słabościach, a zwłaszcza bogate we wspomnienia własnej młodości, które tak mocno trzymają je przy życiu, skłaniają się raczej, zanadto być może, do wyrozumiałości.
