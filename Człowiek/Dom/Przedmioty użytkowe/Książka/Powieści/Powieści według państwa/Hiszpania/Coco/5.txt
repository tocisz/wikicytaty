Section: Coco

– Pokoje są ładne, ale przegrzane prawda? Liczą się pieniądze – ciągnęła, rozwiązując mu krawat – a właściwie nawet nie tyle pieniądze, ile praca. Dzisiejsza kobieta – powiedziała i odpięła guzik jego koszuli, leniwie, jakby chodziło o coś zupełnie naturalnego, jakby znalazła się u niego właśnie po to, żeby odpinać mu kolejne guziki koszuli – dzisiejsza kobieta to stojak na błyskotki, koronki i futra.
Erny siedział osłupiały.
– Łaskoczesz mnie paznokciami – wykrztusił.
– Stojak na szynszyle – podjęła. – Treny u sukni służą wyłącznie do zamiatania kurzu. Wszystko powinno być prostsze, ozdoba – wpisana w linie kroju. Nadmiar przytłacza.
– Zwróciłem uwagę na twoje obcisłe bryczesy – powiedział Erny. – I na to, że dosiadasz konia po męsku. Coco zdjęła spodnie i energicznym ruchem cisnęła je w kąt. Swoboda ruchu to władza – stwierdziła, po czym dodała: – Nie wiem, jak możesz spać w takim upale, ja otwieram okna na oścież. Mam mnóstwo pomysłów dotyczących mody...
– Tak – przytaknął Erny z lekkim uśmiechem – mnóstwo pomysłów.
Nigdy wcześniej nie spotkał kobiety tak pod każdym względem przyziemnej, tak bezczelnie żywotnej i ostrej, pięknej, a raczej uroczej w sposób, który pozbawiał go tchu.
– Praca uszlachetnia nie tylko mężczyzn – mówiła, rozpinając stanik – ale także kobiety.
I odsłaniając niespiesznie piersi, śliczne i delikatne jak młode figi, zaczęła opowiadać o sklepie Grampayre i o swojej misji wyzwalania kobiet z gorsetu. Nie zamierzał dłużej czekać. Niespodziewanie znikła gdzieś cała jego rezerwa, opadła maska angielskiego dżentelmena. Zrzucił spodnie, zdjął szybko buty i skarpetki. Potem wziął Coco za rękę i przesunął nią powoli wzdłuż swojego ciała.
