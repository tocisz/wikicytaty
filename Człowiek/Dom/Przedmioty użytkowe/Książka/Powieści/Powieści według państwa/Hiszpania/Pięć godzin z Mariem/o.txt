Section: Pięć godzin z Mariem / M
Postać: Carmen

Mnie wcale nie jest do śmiechu, przysięgam, wolisz rozstać się z karierą niż z jakimś tam słowem, to pewne. Mario, przeklęte słowa. A wiesz, co to jest. Kompleksy! – żebyś wiedział, wszyscy macie pełno kompleksów, a mnie podobają się zwyczajni i normalni ludzie, nie wiem jak ci to powiedzieć, którzy nie przywiązują takiego znaczenia do głupstw, weź choćby Paco, jako chłopak nie martwił się o słowa, było mu wszystko jedno, takie czy siakie, mylił perspektywę z percepcją, wszystko mylił, to była zabawa, a spójrz na niego teraz, drwi sobie ze świata, jeździ tu i tam tym swoim tiburronem i zgarnia miliony. I do tego nie potrzeba się uczyć, bynajmniej, to był mój błąd, wystarczy mieć plecy i dać w łapę.
