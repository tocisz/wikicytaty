Section: Szczury
Postacie: Nini, Fa i szczeniaki

Na świętego Jana Ante Portam Latinam suka oszczeniła się. Urodziła sześć szczeniaków łaciatych i jednego barwy cynamonowej. Nini zszedł do Stulatka przekazać mu dobrą nowinę (…) Chłopiec nie mógł się teraz przyzwyczaić do samotności. Brakowało mu suki u boku. Za każdym razem gdy wychodził z jaskini, zwierzę odprowadzało go spojrzeniem, wahając się między opuszczeniem jego, a opuszczeniem własnych dzieci. Pewnego popołudnia po powrocie z codziennej włóczęgi zastał ją wyjącą żałośnie. Pod jej brzuchem, między sutkami, bawił się samotnie cynamonowy szczeniak. Wuj Szczurołap zwrócił się do niego ze złośliwym uśmieszkiem.
– Ten wygląda nieźle.
Nini spojrzał na niego bez słowa. Szczurołap dorzucił:
– Ma czujne oczy.
Chłopiec zawahał się.
– A reszta? – odezwał się w końcu.
– Reszta?
– Gdzieście je podziali?
Na twarzy wuja Szczurołapa zarysował się grymas na poły głupkowaty, na poły przebiegły.
– Gdzie? Tam.
Suka skamlała u jego boku i Nini wziął szczeniaka na ręce i wyszedł z jaskini. Fa biegła przed nim węsząc w łożysku strumienia, minęła drogę i skrajem pola pszenicy dotarła na łąkę. Tam podniosła pysk do wiatru i po chwili bez wahania skierowała się w prostej linii do rzeki. Na brzegu przypadła do ziemi z opuszczonym łbem, jakby przyznając się do porażki. Wówczas Nini dostrzegł między rogożami pierwszego szczeniaka. Jeden po drugim zebrał sześć trupków i na miejscu, na łące, wykopał głęboki dół, by je pogrzebać. Kiedy skończył, ustawił krzyż z patyków na kupce ziemi, a Fa zwinęła się u jego boku i zrezygnowana spoglądała na niego z wdzięcznością jednym okiem.
