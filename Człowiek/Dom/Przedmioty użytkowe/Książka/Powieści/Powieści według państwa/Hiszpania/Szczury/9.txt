Section: Szczury
Postacie: Nini, Fa i Lisek

– Nini! – wrzasnął. – Nini! Patrz, co ci niosę, hultaju!
Była to piękna lisica o czerwonym futrze, z osobliwym białym znamieniem na prawej łopatce. Klusownik ścisnął jej sutkę i trysnął strumień gęstego białego płynu. Następnie podniósł zwierzę w górę, by chłopiec przyjrzał mu się do woli.
-Samica, i to karmiąca – rzekła – Cały majątek! (…) Pchły porzucały martwe ciało i szukały ciepła ręki Kłusownika. Nini odprowadził mężczyznę spojrzeniem, widział, jak przechodzi drewniany mostek z martwą lisicą w ręku i znika pokrzykując za komunalnym stogiem.
W nocy, ledwie usłyszał, że Szczurołap zasnął, wstał i ruszył leśną ścieżką. Fa podskakiwała u jego boku, a szron pod omdlewającą ćwiartką księżyca iskrzył się na obrzeżach lasu. Wylot nory znajdował się na północnej ścianie parowu. Chłopiec skrył się za dębem, a suka posłusznie skuliła się u jego stóp. Mróz kąsał mu drobnymi ząbkami uszy i czubki palców, a lelki szybowały miękko nad jego głową.
Po krótkiej chwili usłyszał skamlenie. Był to ostry pisk, jakby zająca, ale dłuższy i bardziej żałosny. Nini wciągnął język do połowy i zapiszczał kilkakrotnie tak samo. W ten sposób przemówili do siebie trzy razy. W końcu w niepewnym świetle księżyca u wylotu nory zarysował się niewielki kształt dwutygodniowego liska kroczącego niezdarnie, jakby zwiewny pióropusz ogona usztywniał mu ruchy.
Po kilku dniach lisek zamieszkał razem z nimi. Przez pierwsze noce skamlał i Fa powarkiwała na niego, trochę z mieszaniną atawistycznej wrogości, a trochę przez rodzinną zazdrość, ale w końcu stali się przyjaciółmi. Spali razem na słomie na brzuchu chłopca, a rano staczali przyjacielskie boje na niewielkiej tymiankowej łączce przed jaskinią. Wkrótce wiadomość rozeszła się po miasteczku i ludzie przychodzili na górę zobaczyć liska, ale przy obcych zwierzę odzyskiwało swój leśny instynkt i chowało się w najciemniejszym kącie groty, patrząc spode łba i szczerząc kły.
Powiadał Matias Celemin Kłusownik:
– Co za interes, Nini, hultaju! Ale tego też wkrótce sprzątnę.
Po upływie dwóch tygodni lisek jadł już chłopcu z ręki, a kiedy ten wracał z polowania na szczury, zwierzę witało go liżąc mu brudne nogi i merdając wylewnie ogonem. Wieczorem, kiedy wuj Szczurołap gotował kartofle na resztkach dorsza, chłopiec, pies i lis bawiły się przy świetle karbidówki tarzając się na ziemi i Nini w takich chwilach śmiał się serdecznie. Rano, chociaż lis nauczył się jeść wszystko, Nini przynosił mu gołębia, by go uraczyć, i patrząc, jak oskubuje ptaka swym ostrym, wilgotnym pyskiem, chłopiec uśmiechał się z zadowoleniem.
Simeona, komentując zdarzenia w jaskini, powiedziała do doni Resu Jedenaste Przykazanie u drzwi kościoła:
– Pierwszy raz widzę, żeby lis żył jak ludzie.
Ale dona Resu odparła ze złością:
– Chcesz powiedzieć, że pierwszy raz widzisz, żeby mężczyzna i dziecko żyli jak lisy.
Nini obawiał się, że kiedy lis urośnie, poczuje zew lasu, choć jak na razie zwierzę niemal nie oddalało się od jaskini, a chłopiec, ilekroć wychodził, udzielał mu poleceń i lisek spoglądał nań inteligentnie swymi wielkimi oczami, jakby rozumiał.
Pewnego ranka polując nad strumieniem mały usłyszał huk. Oszalały puścił się pędem do jaskini i już z daleka dostrzegł Kłusownika, który wielkimi krokami schodził łożyskiem strumienia, z ręką ukrytą za plecami, śmiejąc się w głos:
– Ha, ha, ha! Nini, hultaju! Nie wiesz czasem, co ci dziś przynoszę? Nie wiesz, co?
Chłopiec z przerażeniem spoglądał na rękę, która wyłaniała się powoli, aż w końcu Matias Celemin pokazał mu ciepłego jeszcze trupa liska. Nini nie mrugnął nawet, ale kiedy Kłusownik puścił się biegiem w dół łożyska, przykucną wśród kamieni i zaczął tłuc je wściekle.
Kłusownik podskakiwał biegnąc zygzakiem jak ranione zwierzę i śmiał się, bez przerwy potrząsając w powietrzu, jak trofeum, trupem liska. A kiedy zniknął w końcu za komunalnym stogiem, pokazał go jeszcze raz, zwisającego żałośnie z lufy strzelby.
