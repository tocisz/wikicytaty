Section: Szczury
Postacie: Nini i gile i Pani Clo

W sprawie gilów mały Nini miał swój osobisty udział. Ptaszki, jeszcze pisklęta, przysłała pani Clo jej szwagierka, ta z Mieres, zamężna z urzędnikiem pocztowym. Ta wsadziła je do pięknej złoconej klatki z niebieskimi karmnikami, żywiła je siemieniem konopianym i prosem, a na noc wkładała do klatki gorącą cegłę owinięta w szmatę, żeby stworzenia nie odczuwały braku matczynego ciepła. Kiedy wyrosły, Pani Clo wsuwała między pręty klatki liść sałaty i kawałek wapieni, pierwszy żeby odciążyć im żołądki, a drugi do ostrzenia dziobów. Pani Clo w swej samotności gawędziła przyjaźnie z ptakami, a gdy zachodziła potrzeba, strofowała je łagodnie. Gile uważały ją za prawdziwą matkę i za każdym razem kiedy zbliżała się do klatki, samczyk stroszył łososiowe pióra na piersi, jakby miał zamiar ją pocałować. A ona przemawiała miodowym głosem: „No, kto tym razem pierwszy mnie pocałuje?” Zwracała im także uwagę, kiedy czubiły się między sobą: „Mimos, nie, słyszysz? Mimos, nie!.”
Na świętego Feliksa z Cantalicio będą cztery lata, jak Nini podarował pani Clo opuszczone gniazdo leśnych gilów, zaznaczając, że ptaki te rozmnażają się również w niewoli, a kobieta ucieszyła się tak bardzo, jakby jej oznajmił, że zostanie babką. I rzeczywiście, któregoś ranka po przebudzeniu pani Clo spostrzegła ze zdziwieniem, że samiczka siedzi na gnieździe, a kiedy podeszła do klatki, ta nie pospieszyła z tradycyjnym pocałunkiem. Ptaszek nie zmienił zachowania przez cały okres wylęgu i po kilku dniach pojawiło się w gnieździe pięcioro różowych piskląt, a pani Clo, wzruszona, wybiegła na ulicę, by rozgłosić nowinę na cztery strony świata. Jej szczęście było jednak krótkotrwałe, bo kilku godzinach zdechły dwa małe, a trzy pozostałe natrętnie otwierały i zamykały dzioby, tak iż rzec by można, że dusiły się z braku powietrza. Pani Clo posłała po rade do Niniego, lecz chociaż chłopiec przez kilka godzin pielęgnował troskliwie ptaszki próbując wmusić w nie dzikie jagody i różne rodzaje nasion, o świcie zdechły trzy pozostałe pisklęta, i pani Clo, nieutulona w żalu, wyjechała do siostry, do miasta, żeby zapomnieć o nieszczęściu. Wróciła po dwunastu dniach i Nini, który towarzyszył Sabinie opiekującej się sklepem, spostrzegł, że oczy pani Clo błyszczą jak oczy licealistki. Oznajmiła Sabinie z niezręcznym pośpiechem: „Na świętego Amancjusza szykuje się wesele, Sabina. On się nazywa Virgilio Morante, ma jasne włosy i oczy niebieskie jak szafiry.
