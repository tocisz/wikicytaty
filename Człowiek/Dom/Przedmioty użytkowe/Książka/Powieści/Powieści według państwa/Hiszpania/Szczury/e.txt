Section: Szczury
Opis: walka Szczurołapa z chłopakiem z Torrecillorigo, walka psów, przerażenie Niniego.

Nini ledwie zdążył się wtrącić, schwycić go za znoszoną marynarkę i pociągnąć ze wszystkich sił do tyłu, ale chłopak z Torrecillorigo trzymał już Szczurołapa za przegub ręki, odsuwając od siebie jego oścień i krzycząc: «Opamiętaj się, kurwa!» Szczurołap mełł przekleństwa, mamrocząc z maniackim uporem: «Szczury są moje. Szczury są moje.» Ni stąd, ni zowąd Fa skoczyła na chłopaka, kąsając go wściekle po nogach, ale z kolei Promyk rzucił się na sukę i obydwa psy zaczęły się tarzać po ziemi, podczas gdy szczeniak Loy poszczekiwał zdezorientowany, nie wiedząc po czyjej opowiedzieć się stronie. (…) Psy walczyły zapamiętale, gryzły się z zażartą furią, szczerząc białe kły i warcząc bezustannie. (…) Fa broczyła krwią z ran na uszach i grzbiecie, ale mimo to nie odstępowała od walki, atakując zawzięcie. Oba psy znikały czasem w gęstwinie zmierzwionej słomy, by pojawić się znowu kilka metrów dalej, walcząc z tą samą zajadłością, Loy, gdy minęło mu początkowe oszołomienie, przytulił się do nóg chłopca, z sierścią zjeżoną na grzbiecie, dygocąc na całym ciele. (…) Wszystko to było momentalne, jak błyskawica. (…) Nini podniósł przerażone spojrzenie na Szczurołapa, ale ten, wciąż jeszcze ciężko dysząc, zbliżył się do trupa i wyciągnął oścień z jego ciała. Następnie zawrócił w stronę tarzających się psów, schwycił Promyka za skórę na karku i jednym szarpnięciem odciągnął go od Fa. Zwierzę odwróciło się wściekle, usiłując bezskutecznie ugryźć go w nadgarstek, ale Szczurołap bez krzty litości trzykrotnie przebił mu serce i rzucił jego trupa na trupa chłopaka. Fa skamlała żałośnie i wylizywała bez przerwy skaleczenia na grzbiecie (…) Nini usiadł na brzegu i oparł łokcie na udach. Fa podeszła do niego i położyła się przy jego nogach; Loy warcząc wpatrywał się w obydwa trupy.
