Section: Z dziennika ślimaka / M
Postać: Grass

Mając siedemnaście lat – trzymany w karbach już tylko przez żołnierski pas – pod stalowym hełmem poznałem strach, później (dla równowagi) głód, a jeszcze trochę później nieprzejrzysty i zamieszkały przez drapieżniki rewir wolności. Od siedemnastego roku życia próbowałem ten rewir wymierzyć, przy czym rzucało mi się w oczy, jak jest rozparcelowany i jak rzadko rozsądek sąsiaduje z rozumem: im większa inteligencja, tym bardziej zgubnie może wybujać jej głupota. Rzadko to głupcy, często to cwani mądrale chcieliby odpłacić światu za swoje klęski.
