Section: Z dziennika ślimaka / M
Źródło: O bezruchu w postępie, Wariacje na temat miedziorytu Albrechta Durera „Melancholia I”

Melancholia nabrała wieloznaczności. Będąc dla ludu w jego niewiedzy wciąż jeszcze nieodwracalnym nieszczęściem, wokół wtajemniczonych wytwarzała aurę wybrańców. (…) Melancholia (…) przywilej pozwalającej sobie na nieróbstwo elity i pycha jako jej konserwatywny wyraz. Od niepamiętnych czasów po dzień dzisiejszy wygrywało się i wygrywa ociężałość tego, co istnieje, przeciwko postępowi jako przeobrażającej sile. Bo gdziekolwiek postęp załamuje się przez zbyt pospieszne wytknięcie celów, utopijną ucieczkę od rzeczywistości czy śmieszną minimalizację dążeń, tam triumfuje konserwatysta uformowany przez zasadę „zawsze-wiedziałem-że-tak-będzie”. Jego melancholijne gesty oznaczają, że nic nie da się zmienić, że ludzki trud jest daremny, że włada nieodgadnione przeznaczenie: ludzka egzystencja jako fatum. Jedynie porządek jako system uznawany przez wszystkich zapewnia bezpieczeństwo. Umacnia hierarchiczna strukturę i ziemską władzę. Daje trwałość temu, co istnieje. Wymaga poważnego spełniania obowiązków i uległej wstrzemięźliwości. Melancholia pozostaje zastrzeżona dla wtajemniczonych, dla rządzącej elity, dla sprawujących władzę. Bo jak każdy zamknięty w sobie porządek, tak i porządek konserwatywny stawia na ciemnotę mas i odmawia im prawa do bycia melancholijnymi, to znaczy do odrzucenia tego porządku i jego układów. Władza jest dana z góry. Zadowolenie z tego, co istnieje, jest wskazane. Melancholia budzi podejrzenia, skoro tylko przestaje być przywilejem elity i daje o sobie znać w zachowaniach społecznych. Podejrzewanie melancholii jako wstępny etap do jej zabronienia opiera się od dawien dawna na zrównaniu melancholii z chorobą.
