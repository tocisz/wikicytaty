Section: Z dziennika ślimaka / M
Źródło: O bezruchu w postępie, Wariacje na temat miedziorytu Albrechta Durera „Melancholia I”

Melancholia wyzbyła się indywidualnego, wyjątkowego charakteru, stała się klasowym przywilejem pracobiorców: masowym stanem ducha, który powstaje wszędzie tam, gdzie normy wydajności narzucają swój ład. Chronometrażysta pilnuje. Niema, oniemiała w procesie produkcyjnym melancholia. Tylko ten, kto wsłuchuje się uważnie, słyszy, jak w miejscu pracy, wszędzie tam, gdzie rządzi liczba wykonanych sztuk i zasadą jest wydajność, gromadzą się cząsteczki wściekłości, zajmują miejsce, jeszcze nie znajdują ujścia, ale go szukają. Gdzie jest utopia, która mogłaby być antyświatem dla melancholii taśmy produkcyjnej? Czy zwiększenie czasu wolnego przy postępującej automatyzacji to stan już rzeczywisty czy nadal tylko utopijny? I kto, według jakich zasad, będzie kształtował czas wolny? Ów czas wolny chce być zorganizowany. Czas wolny ma swoich chronometrażystów, jaka taśma produkcyjna będzie szła w czasie wolnym?”
