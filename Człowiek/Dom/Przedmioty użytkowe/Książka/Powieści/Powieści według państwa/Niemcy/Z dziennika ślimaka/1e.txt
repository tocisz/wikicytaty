Section: Z dziennika ślimaka / M

Mieliśmy przed sobą próbki kolorów. Jako że błękit nie zagrzewa, czerwień uchodzi za niemodną, żółtość jest kontrowersyjna, mówiliśmy długo i uczenie o wypróbowanej reklamowej sile barwy pomarańczowej; bo zaraz po letnich feriach i z rozpoczęciem właściwej kampanii wyborczej Socjaldemokratyczna Partia Niemiec ma zdobywać zwolenników w kolorze pomarańczowym. Emnid, Infas, Allensbach ustaliły zalety: jest pogodny i zmysłowy, sprawia wrażenie aktywne sportowe nowoczesne, przyciąga młodych, nie odstręcza starych, tchnie dojrzałością i zdrowiem.
