Section: Z dziennika ślimaka / S

Szukać trupa we własnej piwnicy, nazywać. Pisarz, dzieci, to ktoś, kto kocha zaduch, żeby móc go nazywać, kto żyje w zaduchu, nazywając go; warunek życiowy, od którego nos człowiekowi rogowacieje. Zatem opisać powolne przemieszczenie pewnej parceli: jak przy świetle dnia stawia się ją na rolki, przy świetle stolika dla samych swoich przesuwa się w rejon korzystnych cen ziemi, jak nie rosnąc ona tłuścieje, jak ręka rękę myje, jak uznaje się, że przemieszczenia dokonano „w interesie publicznym”, jak afera wychodzi na jaw, jak wydaje swój zapaszek i jak ukręcają jej łeb ci, co uważali się dotąd za niezainteresowanych, jak ci z Bremy, Hagen i Gelsekirchen wskazują na tych z Moers: wszędzie to samo.
