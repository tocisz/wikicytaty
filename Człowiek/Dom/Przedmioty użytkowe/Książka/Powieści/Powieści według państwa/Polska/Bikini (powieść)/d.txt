Section: Bikini (powieść)

Dotykał delikatnie jej głowy i opowiadał. O tym, jak bardzo brakuje mu książek, o tym, że wojna się kiedyś skończy, o tym, że jego siostra była tak samo piękna i podobna do niej, o tym, że chciałby kiedyś pojechać nad morze, o tym, że dawno nie widział takich oczu jak jej, i o tym, że gdyby nie muzyka, to już dawno wszystko straciłoby sens. O tym, że gdy wielokrotnie umierał ze strachu przez ostatnie dwa dni w tym grobie, to brał skrzypce, gasił świecie i grał w ciemności. I że wtedy nic się nie liczyło. I że wtedy te wybuchy bomb na zewnątrz były jak akompaniament jakichś ogromnych, niesamowicie brzmiących bębnów i że do wybuchów bomb najbardziej pasuje Chopin, Schumann, Beethoven lub Mahler, a w żadnym wypadku Vivaldi czy Mozart.
