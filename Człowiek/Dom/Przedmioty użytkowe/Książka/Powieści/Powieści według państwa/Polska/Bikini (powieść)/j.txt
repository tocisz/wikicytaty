Section: Bikini (powieść)

Masował opuszkami palców każdy skrawek jej szyi i opowiadał. O tym, że obrabowano ich z młodości, że odebrano im beztroskę i prawo do błędów, przywilej naiwnego, młodzieńczego entuzjazmu i zachwytu nad światem, kazano nienawidzić jednych i bałwochwalczo uwielbiać innych, na rozkaz mieli natychmiast wydorośleć i na rozkaz także zabijać. I gdy tak się zdarzy, to samemu z honorem i godnością umierać. Bo przecież, jak im wmawiano, „największym szczęściem człowieka jest być złożonym w ofierze narodowi i państwu.”
