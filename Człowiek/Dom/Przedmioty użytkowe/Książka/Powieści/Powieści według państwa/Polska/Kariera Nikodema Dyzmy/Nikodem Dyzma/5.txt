Section: Nikodem Dyzma / O Nikodemie Dyzmie
Autor: Jarosław Górski, Męska rzecz, Wydawnictwo Szkolne PWN, Warszawa – Bielsko-Biała 2011, ISBN 9788326210013, s. 108.

Ponieważ życie nauczyło go do tej pory, że aby utrzymać się na powierzchni, trzeba spełniać oczekiwania otoczenia, robi to i teraz. Skoro Mańka jest zachwycona mordercą – będzie dla niej mordercą, skoro Nina potrzebuje samca – będzie dla niej samcem, skoro Kunicki potrzebuje człowieka ustosunkowanego – będzie dla niego człowiekiem ustosunkowanym. A skoro cała ojczyzna potrzebuje człowieka czynu, takiego, co to nie zawaha się uderzyć pięścią w stół – proszę bardzo, Dyzma umie uderzyć pięścią w stół i jeszcze wrzasnąć na dodatek. Człowiek pozbawiony kindersztuby staje się chamem i brutalem dlatego, że widzi, iż dzięki temu pieniądze, pozycja, władza, piękne kobiety same do niego lgną. Dyzma jest po prostu projekcją wyobrażeń polskiej elity o męskim ideale. Jest tak samo prymitywny, głupi, jednoznaczny, pozbawiony niuansów i subtelności jak to wyobrażenie.
