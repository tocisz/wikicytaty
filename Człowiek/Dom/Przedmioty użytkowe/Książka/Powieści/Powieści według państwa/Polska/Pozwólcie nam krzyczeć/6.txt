Section: Pozwólcie nam krzyczeć

Piotr wyrzucał z siebie, że w ciągu długich miesięcy nie uczynił nic, aby być razem z Magdaleną lub bodaj przybliżyć się do miejsca jej pobytu. Mógłby czuwać nad nią choćby w ten znikomy sposób, jaki stwarza świadomość czyjejś życzliwej obecności. Czuł żal i zażenowanie na myśl, jak mało przydatną w tej wojennej machinie różnorakich zasadzek była jego męska siła, odwaga, gotowość poświęceń – te wszystkie chwalebne atrybuty rycerskości, które przez długie wieki zakochani składali u stóp kobiet. Dwudziestowieczna wojna doszła do doskonałości w walce przeciwko człowiekowi, niszcząc go nie pozwoliła mu nawet zrobić użytku z jego cnót.
