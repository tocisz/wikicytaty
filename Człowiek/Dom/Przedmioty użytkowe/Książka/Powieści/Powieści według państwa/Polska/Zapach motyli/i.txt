Section: Zapach motyli

Szkoła jest jak obowiązkowy cyrk. Każą chodzić wszystkim i uczą przewrotów, salt, skakania na trampolinie i artystycznego klonowania. Tłum się podporządkowuje. Tylko niektórzy przełamują schematy i uciekają na wagary do dżungli. Bo dżungla to życie otaczające edukacyjny cyrk. W dżungli obowiązują inne zasady. Albo dasz sobie radę, albo ktoś poradzi sobie z tobą. Jeżeli z łoskotem spadniesz na ziemię, to nic nie pomoże fakt, że w szkole ze skoków miałeś piątkę. Spadłeś i już. Tymczasem nadgorliwcy sumiennie uczęszczają na zajęcia, wchodzą w tyłki treserom, nadmiar ambicji wychodzi im już nawet nosem. Na koniec imprezy dostają wspaniały certyfikat i dobrą radę na przyszłość: „No, to teraz sobie radź!”. Dżungla nie ma litości dla klownów z dyplomami.
