Section: Doktor Żywago / Wiersze Żywagi
Opis: Baśń, przekład: Adam Pomorski.

Dawno, przed wiekami,
W baśniowej krainie,
Między bodiakami
Jechał po równinie

Przed niem bój, pożoga,
A w stepowym kurzu
W ciemnym lesie droga
Ginęła na wzgórzu

Serce z niepokoju
W piersiach się kołace: Strzeż się wodopoju,
Unieś się w kulbace

Głuchy na głos strachu,
Z wiatrem szedł w zawody,
Aż dopadł z rozmachu
Lesistej przeszkody

Zatoczywszy koniem,
Zjechał w dół ze stoku
I górę za błoniem
Pozostawił z boku

Ruszył dnem kotliny,
Lasem bez postoju,
Odnalazł zwierzyny
Trop do wodopoju.

Nie miał we zwyczaju
Ucha dawać trwodze – 
Konia do ruczaju
Sprowadził za wodze.

Jama nad strumieniem
U samego brodu.
Jarzy się płomieniem
Siarka u jej wchodu.

Krawawy dym z otworu
Jaskinię przesłania,
Lecz biegną po boru
Odległe wołania.

Z dreszczem w jar przestronny
Śpiesząc na wezwanie
Stępa ruszył konny
Ku owej polanie

Wytężając oczy,
Do ciosu się składa
Łeb zobaczył smoczy,
Chwost i łuskę gada.

Smok rozwarł paszczękę,
Gorejąc płomieniem,
Otoczył panienkę
Potrójnym pierścieniem.

Pierścienie się wiją – 
Nad czołem dziewiczym
Dzieweczkę w tym kraju
W ofierze się niesie.

Smoka sycąc łupem
Dziewczęcej urody,
Zyska lud okupem
Spokój swej zagrody.

Gad rękę panienki
I gardło owija
Wydaną na męki
Uściskiem zabija

Jeździec uniósł głowę
Z milczącą modlitwą
I drzewce bojowe
Pochylił przed bitwą

Zamknięte powieki
Niebiosa, obłoki
Wody. Brody. Rzeki.
Lata i epoki.

W szyszaku rozbitym
Jeździec, raz posoka
Wierny koń, kopytem
Tratujący smoka.

Koń i cisza głucha
W piasku ścierwo smocze.
Jeździec jak bez ducha,
Dzieweczka w omroce.

Błękit. Bladość zwiewna,
Jasność południowa.
Kto ona? Królewna?
Ziemi córa nowa?

To w łzach szczęścia oczy,
W potrójnym sumieniu,
To dusza w niemocy – 
W śnie i w osłupieniu.

To serce ożywa,
To martwieją żyły,
Z rany krew upływa
I topnieją siły.

To on którejś chwili,
To znów ona blada
Obudzić się sili
I znów w sen zapada.

Zamknięte powieki.
Wody. Brody. Rzeki.
Niebiosa. Obłoki.
Lata i epoki.

