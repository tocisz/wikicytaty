Section: Niezwykłe przygody Julia Jurenity / I

Ilekroć rozmawiam ze Słowianinem, doznaję wspaniałego wrażenia nie twardego gruntu, lecz rozstępującego się bagna. O tak, oczywiście, wy też macie poetów, giełdy i, zdaje się nawet parlament! Ale wszystko, co na zachodzie jest tak mocne i fundamentalne, u was zniknie bez śladu nie wskutek huraganu, lecz lekkiego dmuchnięcia, przypadkowego westchnienia. Nie jestem naiwny, wiem, że wy, jak kobiety, wolicie oddawać się, niż brać, wiem, że jesteście słabi, niezdecydowani i skłonni do wszystkiego prócz rzeczy realnych. Wiem, że nie wy zburzycie swe zasiedziałe miasta, scementowane krwią wieluset pokoleń. Ale wy jesteście wielcy i zgrzybiały świat nie wytrzyma takiej pustyni – nastąpi zawrót głowy.
