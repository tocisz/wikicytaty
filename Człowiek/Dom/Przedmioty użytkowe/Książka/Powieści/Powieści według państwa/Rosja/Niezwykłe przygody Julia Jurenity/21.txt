Section: Niezwykłe przygody Julia Jurenity / M
Postać: Mistrz o wojnie

Możesz śmiać się z Boga i z poezji, z ojczyzny i z wolności – rzekł do mnie – lecz skłoń się w hołdzie przed działami. Z paszczy ich wybiega nie tylko śmierć setek ludzi, lecz i czarna, nieunikniona przyszłość – I rzekł mi potem: – A propos wolności. Czyś nie zauważył, że zapomnieli o niej wszyscy, prócz chyba zawodowych dziennikarzy. (…) Cała Europa poddała się obecnie jedynemu, spiżowemu prawu. O wolności – najprostszej, nie owej uroczystej, co tkwi w konstytucjach: „Słowa, sumienia, poruszania się” itd., lecz o wolności życia, myślenia, jeżdżenia łódką, zabijania much ręcznikiem, pisania wierszy, wieszania się z miłości na szelkach – o wolności ludzkiej zapomniano. Zresztą nie było tej wolności, lecz tylko kukła, zabawka, falsyfikat. Nawet nie mogła istnieć, póki ją podrabiano. Wojna zabiła już, oczywiście, setki tysięcy ludzi, lecz zniszczyła również jednym dmuchnięciem żelaznym, jednym takim oto pociskiem-plunięciem wstrętną kukłę woskową w witrynie domu towarowego, wolność w gorsecie i z frywolnym dekoltem, nie sięgającym naturalnie, poniżej tylu a tylu centymetrów…
