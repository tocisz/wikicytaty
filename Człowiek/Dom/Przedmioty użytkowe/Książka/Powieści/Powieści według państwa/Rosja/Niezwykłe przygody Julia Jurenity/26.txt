Section: Niezwykłe przygody Julia Jurenity / N
Postać: Mistrz

Naiwne dzieci, myślicie, że tak łatwo jest skończyć wojnę! Nie potrafi tego nikt, nawet ci, co ją rozpoczęli: dyplomaci, wodzowie, fabrykanci, cesarze, intryganci, narody – nikt! Mnie również wojna nie podoba się zbytnio. Na początku było co innego – obłęd, szał zwierzęcy, skoki, ryk, nieoczekiwane spoufalanie się ze śmiercią, krach wszystkich dóbr ziemskich, słowem, wspaniałe zamieszanie. Obecnie już się wszyscy przyzwyczaili. Nic to, że w perspektywie umarlak – na razie bułeczka maślana! Istnieć! (…) Nie ludzie przystosowali się do wojny, lecz wojna do ludzi. Z huraganu stała się nieprzyjemnym przeciągiem. Przeziębiają się, lecz jednak jakoś żyją. Nie można natomiast zniszczyć tej dostosowanej wojny. To mikrob powolny i ostrożny, ale znający swoje rzemiosło. To wojna – na lat dziesiątki, może na setki. Nie śmiejcie się – w przerwach będą rokowania pokojowe i w ogóle wszelaka sielanka. Będzie zmieniać kształt, kryjąc się niekiedy jak strumień pod ziemię i przypominając wzruszający aż do obrzydzenia pokój. (…). Wojna nie będzie wojną, umiejętnie przesączy się do serc; wówczas – rogatka miejska i ogrodzenie domostwa, i próg izby staną się frontem. Rozpoczęta w ataku apopleksji wskutek nadmiaru bezrozumnych sił, bogactwa niesprawiedliwego i drapieżnego, kłamliwego i zrabowanego – zakończy się wówczas dopiero, gdy zburzy to, w imię czego wybuchła: obłudną kulturę i lewiatanapaństwo.
