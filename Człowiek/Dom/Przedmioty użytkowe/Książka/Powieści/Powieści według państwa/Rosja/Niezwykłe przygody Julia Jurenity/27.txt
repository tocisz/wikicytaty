Section: Niezwykłe przygody Julia Jurenity / N
Postać: Mistrz do Tiszyna
Opis: o żołnierzach frontowych.

Naiwność twoja (…) przybiera formę świętej anegdoty. (…) Tamci żołnierze nie są zgoła pacyfistami. (…) Dwa lata temu bardzo pragnęli zabijać, a przez ten czas nie tyle zbudziło się w nich sumienie ile raczej zwilgły im pośladki. Daj im wolną rękę, a być może, zaczną zabijać nie tych wcale, których rozkazano im teraz zabijać. (…) Ale przyjdzie czas i znowu będą strzelać, albowiem okopy nie są wcale szkołą filantropii.(…) Wiek okropności dopiero się zaczyna. W wieku czternastym, gdy krzyczeli: „Niech żyje wojna!” – wojna owa (która nieźle żyje sobie jeszcze) była czymś poza nimi, aktem historycznym, sprawą państwową. Teraz szemrają: „Precz z wojną!”, lecz ona wrosła już z korzeniami w ich spokojne ciała, stała się ich życiem i profesji tej nigdy już nie przestana lubić, może tylko po prostu zmienią firmę i włożą inne spodnie. Winieneś był poznać różne interpretacje słów „święta wojna”, teraz postaraj się pojąć nową lekcję – „pokój” oznacza: poobiedni sen ludożerców, podział zdobyczy na murawie przez rabusiów, przeniesienie działań wojennych na miejsca bardziej pociągające, na przykład z tych tu pagórków na Unter den Linden lub z błot mińskich na Newski Prospekt – słowem, wszystko, co ci się podoba, prócz pokoju!
