Section: Niezwykłe przygody Julia Jurenity / R
Postać: Mistrz

Racja bytu sztuki polega na tym, że sprzyja, na równi z innymi, dźwiganiu kultury, organizowaniu ludzkości. Tak było we wszystkich epokach historii ludzkości. Sztuka kojarzyła poszczególne jednostki w syntetyczne grupy narodowe, religijne czy społeczne gwoli wspólnej miłości lub nienawiści, gwoli pracy lub walki – słowem, dla życia. Nie tylko piramida lub kościół gotycki, lecz i pieśń żałobna, i Madonna jakiegoś czternastowiecznego malarza – są jedynie cementem gigantycznej budowli, jedynie paliwem dla podtrzymania bytu. Jakimże więc niedowcipnym żartem, jakim mizernym harakiri jest dumne zerwanie sztuki z życiem. Sztuka zmienia uroczyście swoje cele: wyprzęga się z rydwanu jednego pegaza, próbując niedorzecznymi skokami zahamować nieunikniony bieg. Sztuka nie chce już więcej organizować życia, na odwrót, pragnie jakby wyrwać człowieka z życia. Ale choćbyś był geniuszem, nie skoczysz powyżej własnych możliwości, więc też wszelkie owe podskoki zostają w ramach życia, dezorganizując je tylko w miarę sił. Tak się rozpoczęła i tak odbywa się walka sztuki z życiem. Życie stosuje setki innych środków organizacji i daje sobie radę, stając się jedynie trudniejsze i uciążliwsze.
