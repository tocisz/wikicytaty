Section: Niezwykłe przygody Julia Jurenity / S
Opis: o Aleksjeju Spirydonowiczu Tiszynie i jego ojcu i niedźwiadku Bumba.

Szczególnie zapamiętał Aleksiej Spirydonowicz jedną noc. Generał miał młodego niedźwiadka, który stał się najserdeczniejszym przyjacielem Aloszy i towarzyszem wszystkich jego zabaw. Niedźwiadek wabił się Bumba, był szczególnie łasy na słodycze i wielki pieszczoch. W nocy generał budzi Aloszę, otula troskliwie w kołdrę i niesie ostrożnie do ogródka. Tam, przywiązany do altanki, stoi na tylnych łapach Bumba. Generał wymachuje naganem śmiejąc się: „Zabójstwo Świętego Sebastiana, obraz godny pędzla Ajwazowskiego, hi, hi, hi! Miszka, dawaj tu flaszkę żubrówki – za wędrówkę duszy raba bożego Bumby!” Niedźwiadek myśląc, że to zabawa, oblizuje się mrucząc. Pijany generał strzela i chybia, przestrzeliwując niedźwiadkowi tylko łapę. Bumba skowyczy przeraźliwie jak szczenię, któremu przydeptano ogon. Wreszcie – koniec. Aloszę zabierają z powrotem. Jest nieprzytomny, ma gorączkę i dreszcze. Ale to nic – wykaraskał się.
