Section: Felix, Net i Nika / Felix, Net i Nika oraz Pałac Snów (2006)

Net przyjrzał się obudowie robota. Jego wzrok padł na napis z boku: „Konpopoz”.
– Skąd właściwie takie imię? – zapytał.
– Konpopoz to imię antycznego greckiego bohatera. – odparł robot.
– Bohaterskiego, antycznego czyściciela stajni chyba – rzucił Net, gdy wyszli z windy.
– Jeżeli chodzi o stajnię Augiasza – przytaknął Felix – to nie byłoby tak źle. Obawiam się, że to po prostu skrót od KONserwatora POwierzchni POZiomych.
Robot patrzył na niego chwilę, aż włączył mu się wentylator.
– O Boże... – szepnął Konpopoz, spuszczając wzrok. – O mój Boże...
Odwrócił się i szurając szczotkami, powoli odjechał.
– Ups... – syknął Felix.
– Chyba sprawiłeś mu przykrość – zauważyła Nika.
– Sprawiłeś przykrość odkurzaczowi – pokiwał głową Net. – To się może przyśnić.
