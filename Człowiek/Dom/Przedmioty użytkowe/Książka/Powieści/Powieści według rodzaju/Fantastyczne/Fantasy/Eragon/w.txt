Section: Eragon
Opis: wróżba Angeli.

Symbol na kości przedstawiał poziomą linię, na której spoczywał krąg.
– Nieskończoność bądź długie życie – powiedziała Angela. – Pierwszy raz widzę, by pojawiło się w czyjejś przyszłości. Zwykle wypadają cis albo osika, znaki, że dany człowiek przeżyje zwykłą liczbę lat. Nie jestem pewna, czy oznacza to, że będziesz żył wiecznie, czy po prostu bardzo długo. Tak czy inaczej, możesz być pewien, że masz przed sobą wiele, wiele lat.
(...)
– Teraz kości stają się trudniejsze. Wszystkie spoczywają na stosie. – Angela dotknęła trzech z nich. – Oto kręta ścieżka, błyskawica i statek, wszystkie razem, wzór, którego nigdy nie widziałam. Słyszałam tylko o nim. Kręta ścieżka wskazuje, że w przyszłości stanie przed tobą wiele wyborów. Część decyzji musisz podjąć już teraz. Widzę toczące się wokół ciebie wielkie bitwy, niektóre z twojego powodu. Widzę potęgi tej ziemi próbujące opanować twą wolę i przeznaczenie. Czekają cię niezliczone możliwe przyszłości – wszystkie pełne krwi i walki – lecz tylko jedna zapewni ci spokój i szczęście. Strzeż się, byś nie zszedł ze swej drogi, bo jesteś jednym z nielicznych ludzi, którzy sami kształtują swój los. Wolność ta to dar, ale też odpowiedzialność cięższa niż kajdany.
Nagle twarz jej posmutniała.
– A przecież, jakby przecząc temu wszystkiemu, obok pojawia się błyskawica. To straszliwy omen. Wisi nad tobą klątwa, nie wiem jaka. Część jej prowadzi do śmierci, która zbliża się niechybnie i sprawi ci wielki ból. Reszta spełni się w dalekiej podróży. Przyjrzyj się tej kości. Widzisz? Jej kraniec spoczywa na statku. To może oznaczać tylko jedno: twoim przeznaczeniem jest na zawsze opuścić te ziemie. Nie wiem, dokąd trafisz, ale już nigdy twoja stopa nie postanie w Alagaësii. To nieuniknione, nawet jeśli dołożysz wszelkich starań, by było inaczej.
(...)
Angela potarła palcami skronie i odetchnęła głęboko.
– Następną kość łatwiej odczytać, jest też nieco milsza. – Eragon obejrzał ją i ujrzał kwiat róży nakreślony między rożkami półksiężyca.
Zielarka uśmiechnęła się.
– W przyszłości czeka cię niezwykły, epicki romans; wskazuje na to księżyc, symbol magiczny. Miłość tak silna, że przetrwa dłużej niż imperia. Nie potrafię orzec, czy namiętność ta zakończy się szczęśliwie, ale twoja ukochana pochodzi ze starego, szlachetnego rodu i jest potężna, mądra i niewiarygodnie piękna.
(...)
– A teraz ostatnie dwie kości, drzewo i korzeń głogu, wyraźnie skrzyżowane. Oznaczają kolejne kłopoty. Wyraźnie widzę zdradę pochodzącą z twojej rodziny.
