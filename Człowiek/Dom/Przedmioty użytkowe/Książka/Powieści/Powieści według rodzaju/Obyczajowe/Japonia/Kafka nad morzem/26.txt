Section: Kafka nad morzem / M
Postać: Pan Ōshima i Kafka Tamura

– Mówię nie to, co trzeba, robię nie to, co trzeba. Nie mogę się opanować. To moja wada. Wiesz, dlaczego to jest wada?
– Bo gdyby człowiek traktował poważnie wszystkich ludzi, którym brak wyobraźni, życia by mu nie starczyło?
– Tak jest – mówi pan Ōshima. (…) Wąskie horyzonty, brak wyobraźni, nietolerancja. Oderwane od rzeczywistości tezy, pusta terminologia, uzurpowane ideały, sztywne systemy. Właśnie takich rzeczy się naprawdę boję. Boję się ich i nienawidzę z całego serca. Oczywiście, to ważne, czy coś jest słuszne, czy nie. Ale takie indywidualne mylne sądy w większości przypadków da się skorygować. Jeżeli tylko ma się odwagę przyznać do błędu, zwykle da się wszystko naprawić. Ciasnota umysłowa, brak wyobraźni i nietolerancja są jak pasożyty. Zmieniają właściciela, zmieniają kształt i żyją wiecznie. Nie ma przed nimi ratunku. (…) Chciałbym umieć wyśmiać takie rzeczy, ale nie potrafię.
