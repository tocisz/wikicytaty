Section: Nadberezyńcy
Opis: rozmowa Mieczyka Piotrowskiego z polskimi oficerami w Bobrujsku w 1919 roku.

– No a cóż tam panowie w Polsce słychać? – zaczął. – Cóż słychać w Warszawie? Król Jegomość zdrów?
Oficerowie obrzucili się wzajemnie oczyma, hamując uśmiech.
– My w Polsce nie mamy króla – odrzekł kapitan, dowódca całego oddziału, człowiek lat 30, z czarnymi pięknymi wąsikami.
– Jak to, nie ma króla?! – zdziwił się. – No, a jakże wojujecie bez gospodarza?
– Tymczasowo jest Naczelnik Państwa.
– Aha!… Pewnie Pan Dowbór-Muśnicki?
– Nie, Piłsudski.
– Nie znam takiego. Nie znamy. Hm… a myż myśleli, że jest król – mówił skrobiąc się w głowę. – Czy to panie, że nie było czasu na wybory, czy że nie ma podchodzącego grafa?
– To panie rzecz drugorzędna; wprzódy trzeba Polskę wyzwolić.
– A, wyzwoli się już, wyzwoli! Raz już dotąd doszliście, dojdziecie do końca. Teraz, gdy my przystąpimy z pomocą, pójdzie gładko.
