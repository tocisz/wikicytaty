Section: Burkini
Autorka: Justyna Samolińska, http://strajk.eu/burkini-beczka-i-upokorzenie/ Burkini, beczka i upokorzenie, strajk.eu, 24 sierpnia 2016.

Kiedy oglądam zdjęcia muzułmanki z francuskiej plaży, przychodzi mi do głowy wiele rzeczy. Zastanawiam się, jak to jest, że niezależnie od tego, czy wojnę kulturową prowadzi kościół katolicki, meczet czy francuskie państwo, zawsze chodzi w nim o kobiece ciało i odebranie jej władzy nad nim – przez nakaz albo zakaz zakrywania głowy, nóg, piersi; przez nakaz albo zakaz współżycia, stosowania antykoncepcji, dokonywania aborcji. Ciało kobiety nie należy do niej – jest politycznym manifestem, polem bitwy, jest jak lina przeciągana pomiędzy różnymi politycznymi obozami. Niezależnie od tego, czy uważają się one za postępowe czy konserwatywne, czy walczą o jej “wyzwolenie” czy też chcą zagonić do garów i dzieci, uważają, że mają większe prawo do zarządzania tym ciałem niż jego właścicielka.
