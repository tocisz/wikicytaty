Section: Harry Potter i Insygnia Śmierci (książka) /  / Dwór Malfoya
Opis: śmierć Zgredka

– ZGREDKU!
Skrzat zachwiał się lekko, gwiazdy odbiły się w jego olbrzymich, jasnych oczach. Obaj spojrzeli w dół, na srebrną rękojeść noża wystającą z piersi skrzata.
– Zgredku… nie… POMOCY! – ryknął Harry w stronę domu, do ludzi, którzy tam się poruszali. – POMOCY!
Nie dbał już o to, czy są to czarodzieje czy mugole, przyjaciele czy wrogowie, widział tylko ciemną plamę rozrastającą się na piersiach Zgredka, widział drobne ramiona, które skrzat wyciągnął ku niemu błagalnym gestem. Złapał go i położył na chłodnej trawie.
– Zgredku, nie, nie umieraj, nie umieraj…
Oczy skrzata odszukały go, usta zadrżały, gdy z trudem wypowiedział słowa:
– Harry… Potter…
A potem drgnął lekko i znieruchomiał, a jego oczy były już tylko wielkimi, szklistymi kulami pocętkowanymi odbiciem gwiazd, które przestał widzieć.
