Section: Kobieta / N
Autorka: Maria Krüger, Szkoła narzeczonych. Obieranie kartofli jako system pedagogiczny
Zobacz też: ziemniak, Kopciuszek

– No trudno, obrałyśmy trochę kartofli, ale za to, co za rozkoszne wspomnienia.
– Obawiam się, że jesteś tak zwanym trudnym dzieckiem – zauważyła Małgosia – jeśli kara nie wzbudziła w tobie należytej skruchy. Co do mnie, jestem skruszona, jak pieczeń po dłuższym leżeniu w occie. A wyobrażam sobie, co odczuwa Marianna, nasza najgrzeczniejsza dziewczynka w całym Jagodnem. Nasza wzorowa prymuska, nasza chodząca czytanka dla dziatwy ze szkół podstawowych.
– No, no, nie używaj tak sobie na mnie – odcięła się Marianna – najlepszy dowód, że nie jestem taką czytanką, jeśli tu z wami pokutuję.
– Bo ty jesteś zaklętą dobrą królewną – pocieszyła ją i łagodziła Nela. – Ty jesteś szlachetna, a my jesteśmy te złe siostry. I jakby tu przyszedł królewicz, toby na pewno wybrał szlachetnego Kopciuszka…
– I zabrał ją ze sobą do Krakowa, na ciastka i do kina, i może na koncert. A że Kopciuszek jest zawsze bardzo miły, więc zabrałby z sobą i te gorsze siostry też.
– Dajcie spokój – uciszyła je Małgosia. – Na pociechę przypomnijcie sobie lepiej, jak to było wczoraj. Ach, uroczo!
– Uroczo – westchnęła Nela, zapominając o obieraniu. – Te trybuny pełne ludzi, przybrane kwiatami.
– I my wśród tych kwiatów, jako najpiękniejsze okazy – z niejakim powątpiewaniem podchwyciła Marianna.
– Ach, nie bądź taka, Marianno – rozgniewała się Nela. – Najważniejsze jest to, że byłyśmy. I to gdzie? W loży prasowej na najprawdziwszych zawodach hippicznych.
– Dodaj: międzynarodowych – dorzuciła w upojeniu Małgosia.
– Właśnie! Międzynarodowych! To nie byle co! To mnie naprawdę przejęło! To mi się naprawdę podobało. Trudno, przyznaję się, że się cudownie czułam. A każda z nas z pudełkiem czekoladek! – westchnęła rozrzewniona wspomnieniem Marianna. – Bardzo to doprawdy było ładnie ze strony twojego Lohengrina, Małgosiu, że pomyślał o tym.
– Przede wszystkim, wcale nie mój!
Zaprzeczenie było tak gwałtowne, jak intensywny był towarzyszący mu rumieniec. – Przecież wiadomo ogólnie, że to jest przede wszystkim twój znajomy, Marianno, kochanie.
– Ach, mój też, ale wobec mnie był taki sobie zwyczajny. Ani Lohengrin, ani na łabędziu, ani syn Parsifala, ani wreszcie taki żądny mego towarzystwa.
