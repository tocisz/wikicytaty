Section: Bona Sforza / O Królowej Bonie
Autor: Maria Bogucka, Bona Sforza, wyd. 2, Wrocław-Warszawa-Kraków 2004, s. 29.

Przybywając do Bari, Bona miała osiem lat. Jej dzieciństwo było wyjątkowo burzliwe i pełne stresów, również jak na stosunki ówczesnych włoskich dworów. Jeśli nawet, jako zbyt małe jeszcze dziecko, nie odczuwała w pełni groźnej i dusznej atmosfery Mediolanu, to ucieczka z tego miasta, pobyt w Rzymie, a potem niespokojne dni w Neapolu i na Ischii musiały wryć się w jej pamięć. Oglądała zrozpaczoną i płaczącą matkę, słyszała przerażone szepty piastunek, widziała, jak umierali lub znikali z jej dziecięcego świata najbliżsi. Uczyła się, że nie można ufać nikomu i że najlepiej nie przywiązywać się do nikogo, ani do ludzi, ani do miejsc pobytu.
