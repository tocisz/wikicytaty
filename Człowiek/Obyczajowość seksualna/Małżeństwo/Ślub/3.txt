Section: Ślub
Autor: Boris Akunin, Książka dla dzieci
Zobacz też: bojar, diament, rubin

I carowi, i narzeczonej śpieszyło się do ślubu, z trudem więc doczekali chwili, kiedy minęło przepisane pięć dni.
Ta szczęśliwa chwila wreszcie jednak nadeszła.
Ceremonia ślubu odbywała się w soborze Uspieńskim. Narzeczona znowu ubrała się na rosyjską modłę. Jej suknia była tak gęsto naszywana diamentami, że nikt nie umiałby określić, jakiego była koloru. Maryna z trudem się poruszała w tym ciężkim i sztywnym stroju – dwie bojarki prowadziły ją pod ręce. Ale usta Polki rozjaśniał uśmiech, a oczy płonęły radością.
Dymitr kroczył tak samo uroczyście, w obsypanej brylantami i rubinami carskiej czapce, w długiej malinowej szacie. Za nim paziowie nieśli na aksamitnych poduszkach atrybuty władzy absolutnej – berło i złote jabłko.
Młodzi wymienili pierścionki i wypowiedzieli słowa przysięgi małżeńskiej.
