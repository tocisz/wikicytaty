Section: Prawa człowieka
Autor: Wiktor Osiatyński
Źródło: http://wyborcza.pl/1,76842,6058332,Czy_idea_praw_czlowieka_ma_przyszlosc_.html Czy idea praw człowieka ma przyszłość?, wyborcza.pl, 13 grudnia 2008

Uwięzieni opozycjoniści w krajach postkolonialnych podejrzewali, że ich prześladowcy zgodzili się na Powszechną deklarację praw człowieka, by móc ich spokojnie torturować za zasłoną państwowej suwerenności. Ofiary autorytarnych reżimów w Ameryce Łacińskiej w latach 70. miały pełne prawo myśleć, że nie o ich los chodzi w batalii Zachodu o prawa człowieka.
Jednak raz złożone obietnice rozbudzają w ludziach nadzieję, która pomaga im w dalszej walce. Niespełnione obietnice rewolucji francuskiej dodawały sił robotnikom w XIX wieku, a Karta atlantycka była ważnym argumentem dla liderów Trzeciego Świata. Powszechna deklaracja praw człowieka dostarczyła argumenty walczącym o niepodległość poddanym kolonii. Helsiński Akt końcowy wsparł moralne racje dysydentów z krajów komunistycznych.
