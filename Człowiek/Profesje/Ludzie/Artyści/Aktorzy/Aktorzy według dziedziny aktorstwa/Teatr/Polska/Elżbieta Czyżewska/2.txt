Section: Elżbieta Czyżewska
Źródło: Uroda zeszła na mnie z ekranu, rozm. J. Lenard, „Film” nr 13, 29.03.1987 r.

Gdybym wiedziała, że istniał w Łodzi taki klub [miłośników Elżbiety Czyżewskiej], to pewnie pojechałabym do Łodzi, a nie za Ocean. Może brzmi to jak dowcip, ale nie jest pozbawione prawdy. Nie tylko ja, bardzo wielu ludzi w dwadzieścia lat po czymś, co się stało, zastanawia się, czy było warto... Przypuszczam, że gdybym wtedy była bardziej doświadczona, nie podchodziłabym z taką lekkością do życia zawodowego na korzyść prywatnego. Nie zdawałam sobie sprawy, że dla widzów coś naprawdę znaczę. Siadałam, jak wszyscy, w charakteryzatorni, ktoś wyjmował zagraniczne pismo z fotografią Shirley MacLaine czy Audrey Hepburn i proponował – może umalujemy się w ten sposób? Wtedy żyłam wyobraźnią nie rzeczywistością. Wydawało mi się, że byłabym ciekawsza, gdybym wyglądała inaczej. Nie mogłam wygrywać siebie, bo „siebie” jeszcze wtedy nie było. Pamiętam takie zdarzenie z początków mojej pracy aktorskiej: przyszła do mnie dziewczyna z pięknym bukietem i powiedziała, że kwiaty te są od niej i od koleżanek, które właśnie dzisiaj zdały maturę. Zapewniła mnie także, że wszystkie dziewczęta w klasie chcą wyglądać tak, jak ja. Zdumiały mnie te słowa bardzo, gdyż byłam chyba ostatnią sobą, która wiedziała, jak "ja" wyglądam.
