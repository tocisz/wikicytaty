Section: Stanisław Michalski / O Stanisławie Michalskim
Autor: Mirosław Baka, http://www.e-teatr.pl/pl/artykuly/110579.html?josso_assertion_id=983D216DF86BA6E2 Wybrzeże było jego domem, „Gazeta Wyborcza - Trójmiasto” nr 28, 4 lutego 2011

W mojej pamięci Staszek Michalski zawsze pozostanie kochanym dyrektorem przemierzającym w filcowych kapciach drogę z obwieszonej dziesiątkami teatralnych i filmowych fotosów garderoby do swego gabinetu z zupełnie nie po dyrektorsku otwartymi zazwyczaj na oścież drzwiami. Staszek żył życiem całego swojego kochanego zespołu. Wszystkich nas i każdego z osobna. Kibicował naszej pracy na scenie, ale także naszym miłościom, naszym kłótniom, ślubom, narodzinom kolejnych dzieci... Wybrzeże było jego domem. I on znał ten swój dom jak nikt inny; wiedział o każdej skrzypiącej na scenie desce, każdym cieknącym kranie w którejś tam z garderób. Jeśli na drugim piętrze kaloryfery słabo grzały, to Staszek wiedział na pewno, którym zaworem w piwnicy to odpowietrzyć. Przychodziło się do niego z każdym problemem. Mały rekwizyt źle zrobiony – do Staszka, on tego dopilnuje. Dziecko poważnie chore – do Staszka, on znajdzie dobrego lekarza. Czy duperela, czy nieszczęście – pomocą zawsze był Staszek. A teraz Staszka nie ma.
