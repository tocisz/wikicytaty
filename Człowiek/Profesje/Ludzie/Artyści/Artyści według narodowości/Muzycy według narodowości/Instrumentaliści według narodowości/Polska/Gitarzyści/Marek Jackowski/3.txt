Section: Marek Jackowski / O Marku Jackowskim
Autorka: Kora Jackowska
Źródło: Robert Sankowski, Marek Jackowski nie żyje, „Gazeta Wyborcza”, 20 maja 2013.

Gdy rozpadał się Maanam, było między nami zmęczenie. Był brak prób. Ale ja nie jestem osobą, która idzie w zaparte. Potrzebuję tylko czasu – uważam, że to najlepszy sędzia. Ostatnio Kamilowi [Sipowiczowi] śniło się, że Marek, Porter, „Yanina” i ja gramy jakiś jam. Wszystko w superradosnej atmosferze. Tak to czasem bywa, że w pewnym momencie zamykasz drzwi, aby w innym na powrót je otworzyć. Tylko że teraz te drzwi zostały zamknięte na zawsze. Można mówić o nieśmiertelności artysty, o ponadczasowej sile jego piosenek. Ale teraz jest mi po prostu żal, że go nie ma.
