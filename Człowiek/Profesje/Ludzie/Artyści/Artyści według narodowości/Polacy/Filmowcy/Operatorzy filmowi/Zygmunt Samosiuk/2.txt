Section: Zygmunt Samosiuk
Źródło: „Kino” 7/1973

Nigdy nie próbuję narzucać reżyserowi charakteru zdjęć. Każdy reżyser ma swój styl i operator powinien wykonać w obrazie to, co reżyser sobie założył. Operator musi być do tego technicznie przygotowany. W każdym filmie zdjęcia będą więc inne. W Brzezinie obraz był malarski, w dokumentalnym filmie Krzysztofa Gradowskiego Obcym wstęp wzbroniony robiłem zdjęcia reportażowe, w Poślizgu reżyser chciał, by obraz był surowy, w zamierzonej przez Gruzę konwencji komediowej Dzięcioła obraz miał być gładki aż do przesady, odrealniony.
