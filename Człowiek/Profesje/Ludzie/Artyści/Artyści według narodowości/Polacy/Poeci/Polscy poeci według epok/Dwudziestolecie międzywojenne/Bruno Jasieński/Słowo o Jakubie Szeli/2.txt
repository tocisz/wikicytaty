Section: Słowo o Jakubie Szeli
Źródło: część I

Tańcowała izba, sień
cztery noce, piąty dzień.
Strumień wódki rowem pociekł,
zatańcował w gnieśdzie bociek.

Tańcowali, poszli spać.
Wyszedł księżyc, nie mógł wstać.
Jak żydowska lśnił się maca,
wszystkie cienie poprzewracał.

Tłuk się niebem wszerz i wzdłuż,
nie mógł trafić ani rusz.
Po kościelnym dachu biegał
wpadł na wieżę, rozbił zegar.

Aż go w krzakach zgryśli psi
Było wrzasku w całej wsi.
