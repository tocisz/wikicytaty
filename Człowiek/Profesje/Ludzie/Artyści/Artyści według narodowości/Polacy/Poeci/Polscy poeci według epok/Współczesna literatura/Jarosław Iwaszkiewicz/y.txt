Section: Jarosław Iwaszkiewicz / O Jarosławie Iwaszkiewiczu
Autor: Michał Paweł Markowski, Wielkie, pobrudzone, zachwycone zwierzę z tomu Słońce, możliwość, radość, Wołowiec 2010, Wydawnictwo Czarne, ISBN 8375362305, s. 67.

Dwa doznania przeważają u Iwaszkiewicza: smutek i zachwyt. Zwykle pojawiają się osobno, jednak jest coś, co je łączy. Łzy. Iwaszkiewicz to bodaj największa beksa polskiej literatury. Płacze cały czas: przy czytaniu Konopnickiej, patrząc na zachód słońca, słuchając muzyki, siedząc w kinie, tęskniąc do Błeszyńskiego, ale też wtedy, gdy jest sam i ta samotność jest nie do zniesienia. W tej trwałej dyspozycji do płaczu Iwaszkiewicz przypomina Ciorana.
