Section: Agnieszka Osiecka / O Agnieszce Osieckiej
Autor: Magda Umer
Źródło: Jacek Antczak, http://www.teatry.art.pl/n/czytaj/29669 Oczy tej małej chuliganki, „Polska Głos Wielkopolski”, 13 czerwca 2011

Rok czy dwa mnie nienawidziła i mówiła, że nigdy w życiu do mnie nie przyjdzie. To był czas, kiedy próbowałam zrobić wszystko, by poszła do kliniki i spróbowała przestać pić. Nie mogła mi tego wybaczyć, bo nie chciała się leczyć. Rozstałyśmy się w gniewie. Ale kiedy mój 7-letni syn, którego uwielbiała, złamał nogę, przyszła wpisać mu się na gipsie. I niby tak było, że przyszła tylko do Franka, ale potem jej Zuzia Łapicka wytłumaczyła, że chcę dla niej jak najlepiej. W końcu zrozumiałam, że to nie ma sensu i wtedy Agnieszka, jak gdyby nigdy nic, znowu wróciła. Przestałyśmy mówić o alkoholu.
