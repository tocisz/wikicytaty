Section: Wincenty Drabik / O Wincentym Drabiku
Autor: Leon Schiller, Wincenty Drabik 1881–1933, Warszawa 1936.

Nie inne majstersztyki narzuciły się wspomnieniem, tylko te, w których jego opętanie ludowością polską najpotężniej wyładować się mogło (…). Ten ton drabikowski dźwięczał nie tylko w obróbkach surowego folkloru, nie tylko w mojej Szopce Staropolskiej i w Panu Twardowskim Różyckiego, lecz ukradkiem przedostawał się do Szekspira czy Moliera i był nutą zasadniczą wszystkich zrealizowanych lub zamierzonych inscenizacji „wielkiej” dramaturgii naszej. Sen nocy letniej w jego imaginacji spolonizował się zupełnie. Oceanidy w Samuelu Zborowskim były dlań wiślanymi rusałkami, Faust wędrował po zaułkach krakowskich, włoskie i francuskie bufonady miały w swym kolorze coś z orszaku lajkonikowego czy turoniowego, coś z kukieł szopkowych, czy dawnych drzeworytów barwnych.
