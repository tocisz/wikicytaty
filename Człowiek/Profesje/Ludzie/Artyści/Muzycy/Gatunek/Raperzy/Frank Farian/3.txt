Section: Frank Farian / O Franku Farianie
Autor: Marek Sierocki, Alfabet muzyczny. Spotkania z idolami popkultury

Frank Farian i Giorgio Moroder są ojcami europejskiego brzmienia muzyki disco. Na nich wzorowało się wielu innych muzyków. Kiedy przygotowuję składanki i biorę ich utwory, to praktycznie nie wymagają ponownego masteringu, tak były genialnie produkowane. Wydawać się może, że Farian to postać drugoplanowa. Nic bardziej mylnego. Rzeczywiście nie jest typem frontmana, ale bywa muzycznym reżyserem pierwszej wielkości. Jak w polityce, niektórzy biegają po telewizjach i opowiadają o wszystkim, co im wpadnie do głowy, niektórzy siedzą na tylnym siedzeniu, dla większości niewidoczni, i pociągają za sznurki, które poruszają tę całą maszynerię.
