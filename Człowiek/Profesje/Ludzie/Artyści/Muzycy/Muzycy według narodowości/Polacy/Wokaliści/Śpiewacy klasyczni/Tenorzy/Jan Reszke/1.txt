Section: Jan Reszke / O Janie Reszkem
Autor: Sławomir Pietras, Kogo powinien straszyć pan Reszke, „Angora” nr 31 (1311), 2 sierpnia 2015, s. 9.

Tenor Jan zrobił największą z nich [rodzeństwa] karierę. Dysponował potężnym głosem dramatycznym, urodą i manierami wykwintnego arystokraty. Śpiewał niemal wszystkie czołowe partie w repertuarze francuskim od Mayerbera, Gounoda i Bizeta, aż po dzieła Masseneta (Cyd, Werther, Herodiada). Jako pedagog wykształcił całą międzynarodową plejadę śpiewaków operowych. Z jego porad wokalnych korzystały największe gwiazdy epoki: Adelina Patti, Nellie Melba i Leo Slezak. Z głową przepełnioną tym wszystkim błądziłem po cmentarzu Montparnasse, aby postawić świeczkę na mogile polskiego tenora, który w złotym wieku światowej wokalistyki, będąc największym Radamesem, Otellem, Zygfrydem, Walterem, Lohengrinem i Tristanem zasłynął również mistrzostwem w repertuarze francuskim jako niezrównany Romeo, Faust, Don Jose, Raul i Werther. Po długich poszukiwaniach ustaliłem, że Jan Reszke spoczywa w divisionie 26, rząd I, mogiła 8, nr 97PA1918.
