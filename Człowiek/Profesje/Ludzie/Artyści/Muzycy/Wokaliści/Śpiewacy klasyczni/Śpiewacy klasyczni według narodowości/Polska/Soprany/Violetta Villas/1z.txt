Section: Violetta Villas / O Violetcie Villas
Autor: Ola Obarska
Źródło: felieton 1970

Nie wiem, czy wylądowanie na naszym globie jakiejś nieziemskiej istoty wywołałoby więcej kontrowersyjnych dyskusji, niż pojawienie się w Warszawie Violetty Villas. Swoją drogą los lubi płatać przedziwne figle. Dawno temu, kiedy Violetcie nawet nie marzyły się kontrakty w Las Vegas, koleżanki nazywały ją żartobliwie „Violetta Villas… gwiazda z Las Vegas”. W małej kawiarence między godziną 13 a 14 tłok nie do opisania. Czarno od dymu. Głośno od plotek. Aktualny temat: Violetta Villas. Zaciekawiona – nadstawiam uszu. „Platynowe norki Violetty? – Na pewno nylonowe! A ten płaszcz złotych włosów? – Toż to peruka nylonowa! Zęby? – Och, sztuczne, plastikowe! Biust? – Plastikowy, plastikowy!” Słowem: fikcja zjawiskowa, nylonowo-plastikowa. – Nie znam się na tym – włączył się do ogólnej dyskusji jakiś Adam siedzący przy sąsiednim stoliku – ale widzę, i chyba nikt temu nie zaprzeczy, że Violetta figurę ma, jak… Marilyn Monroe. Pozbyła się co najmniej 20 kilo. A to nie byle co! To nie jest łatwe! Moment ciszy. Czekoladowy tort zawisł na chwilę na łyżeczkach tłuściutkich elegantek. Umówiłam się z Violettą u mnie w domu na Saskiej Kępie. Przyjechała o godzinie siedemnastej, a rozstałyśmy się o dwudziestej drugiej. Miałam więc możność przekonać się, że wszystko, o czym tak zagorzale dyskutowały elegantki z kawiarenki, Violetta ma naturalne, najprawdziwsze. Nylonowe tylko rzęsy.
