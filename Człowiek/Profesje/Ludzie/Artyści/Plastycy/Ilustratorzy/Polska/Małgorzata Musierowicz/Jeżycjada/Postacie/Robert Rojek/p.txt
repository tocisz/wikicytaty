Section: Robert Rojek / O Robercie Rojku
Źródło: Małgorzata Musierowicz, Brulion Bebe B., wyd. Nasza Księgarnia, Warszawa 1991, s. 33.
Zobacz też: Aniela Kowalik

Teraz trochę [Aniela] żałowała, że była zawsze taka bezwzględna dla Robrojka. Mały, bo mały, komiczny, bo komiczny, ale był to przecież wierny adorator i rycerz. Wcale nie musiała go obrażać i odtrącać na zapas. Zresztą, właściwie to nie chciała go obrazić i odtrącić. Samo tak wyszło jakoś… na pewno z winy jej jędzowatego usposobienia. Robert Rojek, taki zawsze opanowany i znający swoje miejsce, zaczął kiedyś w lirycznym tonie rozmowę o przyszłości, a ona, Aniela, od razu zareagowała jak pokrzywa – chlast-prast, i już było po nastroju. Biedny Robrojek już nigdy do tej rozmowy nie powrócił, ale odsunął się jakoś, obraził i wkrótce potem zaczęto go widywać z maleńką, szczuplutką flecistką z Filharmonii. A potem znikli gdzieś oboje.
