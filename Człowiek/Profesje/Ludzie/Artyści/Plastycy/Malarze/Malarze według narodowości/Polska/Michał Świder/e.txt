Section: Michał Świder / Inne
Źródło: http://www.michalswider.pl/miscellanea/8-pieczec.html Pieczęć.

Wiele lat temu, w rozmowie z malarzem Adamem Marczukiewiczem, nieco żartując, pomyśleliśmy, że może warto byłoby odtworzyć… średniowieczną drogę, bo współczesne wykształcenie akademickie, wypada przy tamtejszym dosyć blado. Podjąłem temat i choć zajęło mi to kilka lat, namalowałem fresk: „Narodzenie Maryi”, płótno: „ Św. Jerzy” i na desce: „Ukrzyżowanie”, nawiązujące proporcjami do „Krzyża”, pędzla Cimabuego. W poczet wymaganych zatrudnień, włączyłem również wyjazdy za granicę: plenery we Francji, naukę techniki fresku we Włoszech, Wiedeń, Monachium i Pragę. I takim oto, nieco żartobliwym sposobem, przeszedłem drogę mistrzów i stałem się jednym z nich. W związku z tym, a jakże, przypadło mi prawo do pieczęci. Moja pieczęć zawiera: nazwę: – Ermellino, co się wykłada gronostaj, rok:– 1997, wyobrażenie Chrystusa uzdrawiającego ślepca (postać Chrystusa nawiązuje do romańskiej płaskorzeźby, a ślepca uosabia tenże właśnie Ermellino), hasło: – Cóż jest świat?, no i tytuł: – Artifex (rzemieślnik, mistrz, ale i taki trochę oszust). Pieczęć tę, przykładam na odwrocie moich obrazów.
