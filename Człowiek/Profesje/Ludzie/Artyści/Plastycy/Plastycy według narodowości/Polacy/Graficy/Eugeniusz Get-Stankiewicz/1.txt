Section: Eugeniusz Get-Stankiewicz / O Eugeniuszu Stankiewiczu
Autor: Mirosław Ratajczak, cyt. za: http://www.culture.pl/pl/culture/artykuly/os_stankiewicz_get_eugeniusz culture.pl

Eugeniusz Get-Stankiewicz to nie tylko wybitny artysta, to także postać, która, od kiedy pamiętam, miała swoją środowiskową legendę. Jej korzenie sięgają złotych lat sześćdziesiątych i studenckiej kontrkultury. Wiele można by o tym mówić, ale najważniejsze wydaje mi się zwrócenie uwagi na to, co tę legendę budowało. Był to mianowicie pewien sposób bycia Geta, który określiłbym jako sokratejsko-rabelaisowski. Tę samą cechę odnajdujemy w większości jego prac, zaskakujących niezależnością widzenia i intelektualnej refleksji. Właśnie niezależność zaliczyć można do najbardziej charakterystycznych cech jego osobowości i jego sztuki.
