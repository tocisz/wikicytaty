Section: Kłamczucha / Dialogi
Źródło: s. 148, 149
Zobacz też: ortografia

– Dorota ma palto – dyktowała ciotka Lila (…). Napisałeś?
Tomcio wydał dźwięk potakujący i podrapał się długopisem po policzku, znacząc przy tym niebieską krechę na jego różowej okrągłości.
– Pokaż – ciotka Lila podeszła do stołu. Ujrzała nierówne kulfony formujące się w zdanie: „Dorota ma jelito”. – Tomasz! Jakie znów jelito?!
– Grube – mruknął syn chirurga.
– Dlaczego nie piszesz tego, co ci dyktuję?
– Bo sama ciocia mówiła, że nieważne, co się pisze, tylko jak.
– Bzdury! Nie mogłam mówić czegoś podobnego – obruszyła się starsza pani. – Dorota ma palto, palto, rozumiesz? A wiesz, dlaczego: ma palto, a nie: ma jelito?
– Bo idzie jesień – odparł Tomcio ze zniechęceniem. W ciągu dwóch miesięcy nauki szkolnej przekonał się, że ilekroć go pytano o przyczynę jakiegoś zjawiska, zawsze miała ona związek z nadejściem jesieni. Tym razem jednak nie trafił.
– Co ma jesień do tego? – zdziwiła się ciotka Lila. – Dorota dlatego ma palto, żebyś ty się nauczył pisać. Proszę: Dorota ma palto. To palto Inki.
– Ja nie rozumiem – zirytował się Tomcio. – Wspólne mają czy co?
– Ty nie filozofuj, ty pisz. Nieważne, co się pisze, ważne jak.
– A widzi ciocia.
– Tomasz, ja z tobą oszaleję! – ciotka Lila została przyłapana na gorącym uczynku i to ją zirytowało. – Powtarzam, nie zadawaj głupich pytań, tylko pisz: Dorota ma jelito.
– Palto ma…
– Znów przekręcasz! Milcz! I pisz! Dorota ma jelito. To jelito Inki. Napisałeś? Czego się śmiejesz?
– Hi, hi, ciociu, a jak się pisze: „syjamskie” czy „sjamskie”?
