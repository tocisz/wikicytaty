Section: Kłamczucha / Dialogi
Źródło: s. 43, 44
Zobacz też: Ziemia

– Dlaczego Ziemia musi być magnesem? – spytała nagle Romcia (…).
– Pijcie no mleko! – wykręciła się od odpowiedzi Aniela. (…)
– Ha, znowu nie wie.
– Człowieku! – powiedziała Romcia. – Oni nic nie wiedzą.
– Niby tacy mądrzy – dorzucił Tomcio nie za głośno. Zaśmiali się oboje dość ponuro.
– Strasznie przemądrzałe z was dzieci. Uczyłam się tego w szkole, kiedy wy jeszcze pełzaliście po podłodze – oświadczyła Aniela.
To ich wzięło. Goście mamy i taty na ogół odzywali się do nich uprzejmiej, jeśli nie wręcz słodko. Dwie pary oczu łysnęły pytająco przy kolejnym pytaniu Romci.
– Naprawdę wiesz o tym, że gdyby nie magnes, tobyśmy pospadali?
– Jasne – mruknęła Aniela i dodała tonem zachęty: – Pij, chłopcze, mleko. Mleko ma dużo magnezu.
Informacja podziałała na Mamerciątka z siłą pioruna. Zmartwieli wprost na swoich krzesełkach.
– Naprawdę?!
– Jasne.
Tomcio z przerażeniem odsunął swój kubek.
– Znów to samo – powiedział do siostry, – Ukrywają przed nami.
– Magnezu! – powtórzyła Romcia z nabożną zgrozą.
– Może zawiera coś jeszcze. Wiedziałem tylko o wapniu.
