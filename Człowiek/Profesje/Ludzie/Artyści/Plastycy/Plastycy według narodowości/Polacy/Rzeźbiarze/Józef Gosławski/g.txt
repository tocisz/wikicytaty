Section: Józef Gosławski / O Józefie Gosławskim
Autor: Jadwiga Wardas w przedmowie do katalogu wystawy w dziesiątą rocznicę śmierci Józefa Gosławskiego.
Źródło: Józef Gosławski 1908–1963. Wystawa prac. Warszawa: Związek Polskich Artystów Plastyków. Centralne Biuro Wystaw Artystycznych, 1973.

Tylko wielka skromność i przekonanie o słuszności obranej drogi pozwalają znieść świadomość, że jest się poza awangardą, poza modą, że przemawia się językiem, który wprawdzie dla wielu pozostał bliski i zrozumiały, ale który nie jest w najwyższej cenie na ożywionych rynkach sztuki. Ta właśnie skromność a obok niej rzadko spotykana dobroć i życzliwość, zjednujące mu ludzi, wybijają się we wspomnieniach o Józefie Gosławskim jako dominujące rysy jego osobowości.
