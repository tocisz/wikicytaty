Section: Chrétien de Troyes
Źródło: Perceval z Walii czyli opowieść o Graalu, tłum. J. Kowalski.

Ujrzeli wtem, jak na mulicy
jedzie dziewica, co w prawicy
Dzierżyła bicz, a swoje włosy
Pozaplatane miała w kosy
Czarne i niepomiernie krzywe:
A jeśli słowa to prawdziwe,
I jeśli można wierzyć księdze,
Nic szpetniejszego nad tę jędzę
Nie było w piekle wiekuiście:
Żelaza nie znaleźlibyście
Równie czarnego, jak jej dłonie
I szyja: ale to nie koniec
Obrzydliwości owej damy: 
Jej oczy były to dwie jamy,
Całkiem jakoby ślepia szczura:
Nosa miała małpy lub kocura,
A wargi osła lub buhaja, 
Jej zęby, niby żółtko jaja
Rdzaworude, w gębie kłapią:
I brodę miała całkiem capią; 
Śród piersi garb się jej wyorał,
Kręgosłup miała jak pastorał
I krzywe lędźwie i ramiona,
Jakoby w tańcu wykręcona;
Na grzbiecie wyrósł jej garb brzydki, 
Nogi jak dwie wierzbowe witki
Jakoby je skręcił taniec chyży. 
Zaraz do króla się przybliży
Dziewica jadąc na mulicy;
Dotąd podobnej jej dziewicy
Na dworze króla nie widziano.
