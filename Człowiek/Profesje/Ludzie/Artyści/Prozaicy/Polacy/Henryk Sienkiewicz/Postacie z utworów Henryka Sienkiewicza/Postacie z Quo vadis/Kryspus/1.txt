Section: Kryspus / O Kryspusie
Autor: Franciszek Pieczka
Źródło: Krzysztof Łukaszewicz, Igrzysko Kawalerowicza, czyli jak kręcono Quo vadis, wyd. Egmont, Warszawa 2001, ISBN 83-237-9971-7, s. 149.

Kryspus to fundamentalista. Został skontrastowany ze świętym Piotrem. Najważniejsza jest umiejętność dotarcia do serc ludzkich, a nie demonstracja przyzwoitości na zewnątrz. Kryspus na przykład sądzi, że skoro Winicjusz przychodzi z grzesznego świata, to bezwarunkowo powinien zostać potępiony. A to jest przecież wbrew nauce Chrystusa, takie podejście jest niechrześcijańskie. Oczywiście relacje pomiędzy Kryspusem a Winicjuszem dobitnie ukazują tylko, jak ciężko jest sprostać przykazaniu: „Miłujcie swych nieprzyjaciół”. Mało kto umie sobie z tym poradzić, nie tylko Kryspus. Najczęściej zwycięża w człowieku złość i chęć odwetu. I na tym polega chyba całe nieszczęście naszego świata. Bo gdyby ludzie rzeczywiście poszli za nauką Chrystusa, gdyby miłowali bliźniego, to świat wyglądałby dziś zupełnie inaczej. Sceny z Kryspusem w Quo vadis dowodzą, jak ważne są miłosierdzie i chęć poprawy. Bóg nie zamyka drogi przed nikim, kto błądził lub grzeszył w przeszłości. Jeśli chce być lepszy, zawsze otrzyma taką szansę.
