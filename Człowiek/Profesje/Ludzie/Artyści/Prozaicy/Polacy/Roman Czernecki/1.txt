Section: Roman Czernecki / W liceum krzemienieckim
Zobacz też: Józef Piłsudski

Po trzech dniach dotarła do nas wiadomość o obaleniu władzy konstytucyjnej. We Lwowie zawrzało. Rozpoczęły się gorące dyskusje, kontrowersje, polemiki. Jedni oskarżali Piłsudskiego, ganili, potępiali, drudzy go bronili, usprawiedliwiali, apoteozowali. Gorące te dyskusje nie wychodziły poza krąg subiektywnych odczuć i postaw. Od czasu do czasu podawano sobie przy kawiarnianych stolikach na ucho informacje, że ktoś tam kogoś posiekał czy postrzelił. Byli to z jednej strony apologeci Piłsudskiego, często legioniści, z drugiej – wyznawcy innych politycznych przekonań, krytycznie do Piłsudskiego ustosunkowani. Najczęściej obie powaśnione strony uznawały w myśl kodeksu Boziewicza – sprawę honorowo za załatwioną i wszystko kończyło się w którymś z lokali przy kieliszku.
