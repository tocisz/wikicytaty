Section: Jezioro Bodeńskie (film) / O filmie
Autor: Janusz Zaorski
Źródło: http://akademiapolskiegofilmu.pl/pl/historia-polskiego-filmu/artykuly/nie-odcinam-sie-od-korzeni/344 Maciej Maniewski: Nie odcinam się od korzeni. akademiapolskiegofilmu.pl

Dopiero w trakcie montażu zdecydowałem się, by cały wykład wpleść we współczesność. Było to odstępstwo od koncepcji scenopisowej, zakładającej, że jest to ostatnia scena czasu przeszłego. Dzięki temu scena wykładu zyskała na dramatyzmie i stała się podsumowaniem wszystkiego, co się zdarzyło. Dużo zależało tu też od aktora, tym bardziej że chciałem cały wykład opowiedzieć w jednym ujęciu. Ale było to technicznie niemożliwe. Wykład trwa grubo powyżej 10 minut, a kasety, którymi się posługujemy, przyjmują taśmę tylko do 10 minut. W związku z tym musiałem scenę rozbić na kilka ujęć, lecz ujęcie podstawowe pozostało długie – ośmiominutowe. Spotykaliśmy się więc z Krzysztofem Pieczyńskim u mnie w domu, u niego w domu, czytaliśmy, próbowaliśmy. Później we dwóch byliśmy na miejscu kręcenia. Następnie przez cały dzień z Witkiem Adamkiem robiliśmy próby kamerowe.
