Section: Matka Królów / O Matce Królów
Autor: Michał Boni, miesięcznik „Kino”, 1987; cyt. za: Wiesław Kot, Sto najważniejszych scen filmu polskiego, Wydawnictwo Poznańskie, 2014, s. 276.

Nie jest to film, z którego wychodzi się z podniesionymi ramionami. Raczej ze ściśniętym gardłem i dojmującym poczuciem bezsilności. Choć zarazem bezsilność – takie jest najgłębsze przesłanie losu Łucji Król – nie przybiera kształtu tajonej nienawiści. Jest wyciszonym pogodzeniem się z tym, co zsyła człowiekowi tajemnica Historii. Ostatnia sekwencja filmu Zaorskiego utrwala spojrzenie zmęczonej życiem Łucji. Jej oczy patrzą w twarz każdemu z nas; nie ma w nich krzyku, jest skamieniałe milczenie.
