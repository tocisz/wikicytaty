Section: Pianista (film) / O Pianiście
Autor: Andrzej Bątkiewicz, Ścigany Roman Polański, BZiW B. Spadek, Katowice 2006

Adaptacja Pianisty jest prosta, surowa, bez sztuczek kompozycyjnych, wymyślnych inwersji czasowych, melodramatycznych chwytów. Sama opowieść bohatera jest wystarczająco dramatyczna i nie potrzebuje dodatkowych zabiegów. Jednak reżyser wykorzystał i tym razem całe swoje mistrzostwo warsztatowe. Na planie były sytuacje tak bardzo przypominające dziecięce przeżycia Polańskiego, że ciarki przechodziły obserwatorom po grzbiecie. (...) Film ugruntował pozycję Polańskiego w elicie czołowych artystów epoki. Co decyduje o tak wysokiej randze reżysera, oprócz oczywistych umiejętności czysto warsztatowych? Na pewno zdolność wyrażania skomplikowanej prawdy o naturze człowieka. Nawet metaforyczne filmy, pozornie oddalone od rzeczywistości, jak Dziecko Rosemary, zaludniają postaci z krwi i kości, z autentycznymi lękami, obsesjami, wadami i zaletami. Można by się spierać w przypadku fantazyjnych dzieł mistrza o stopień prawdy psychologicznej zawarty w poszczególnych scenach. Takiego sporu jednak być nie może, kiedy mowa o postaciach i sytuacjach przedstawionych w Pianiście. Po prostu tak było...
