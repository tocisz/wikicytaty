Section: Hans Kloss (postać) / O Hansie Klossie
Autor: Stanisław Mikulski
Źródło: „Fakt Historia” nr 2 (10), 11–12 stycznia 2014, s. 6.

Życie Hansowi Klossowi uratowało to, że pokochała go publiczność. Serial miał się bowiem zakończyć śmiercią głównego bohatera. Nikt nie spodziewał się takiego sukcesu. A mnie nawet w najśmielszych marzeniach nie przyszło do głowy, że zostanę polskim Jamesem Bondem. (…) Ten nasz Kloss, jak sobie dziś myślę, był polskim superbohaterem, może nie na miarę Supermana, ale jednak. A przede wszystkim był osadzony w polskich realiach i w historii drugiej wojny światowej, która odbiła się na każdej polskiej rodzinie. (…) Po serialu przez wiele lat marzyłem o roli prawdziwego drania, łajdaka z krwi i kości, ale właśnie Kloss sprawił, że nigdy mi się to nie udało. Rozmawiałem z reżyserami, proponowałem, że chętnie wcielę się w rolę złego bohatera, ale od razu odmawiali: „Ty?! Nie ma mowy! Ludzie tego nie kupią. Ty jesteś Kloss!” No i tak ten drań J-23 załatwił mnie na amen. Na całe życie.
