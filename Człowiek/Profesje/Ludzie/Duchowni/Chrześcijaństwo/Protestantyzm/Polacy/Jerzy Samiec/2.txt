Section: Jerzy Samiec
Źródło: http://ekumenia.pl/content/uploads/2017/01/ESN-2017-przemowienie-prezesa-PRE.pdf Przemówienie Prezesa Polskiej Rady Ekumenicznej bp. Jerzego Samca podczas Ekumenicznego Spotkania Noworocznego Warszawa, 16 stycznia 2017 r., ekumenia.pl, 16 stycznia 2017.

Jako Kościoły mniejszościowe, które czasami same odczuwają skutki nieodpowiedzialnych zachowań czy wypowiedzi, przestrzegamy przed zaostrzaniem sporów. Przywódcy – zarówno religijni, jak i polityczni – nie powinni swoimi wypowiedziami dzielić, wykluczać i poniżać innych. To bardzo ważne, aby umieć szanować i nie pozbawiać innych godności. Możemy się ze sobą spierać, mieć skrajnie różne poglądy, przekonania, wyznawać różne wartości, ale nikt nie dał nam prawa do pogardzania drugim człowiekiem. To zdanie wypowiadam jako biskup, sługa Jezusa Chrystusa posłuszny swemu Panu. Są to słowa przestrogi, bo zło zaczyna się zwykle od czegoś małego, jednak gdy na nie pozwalamy, mogą przerodzić się w coś, nad czym już nie będziemy panowali.
