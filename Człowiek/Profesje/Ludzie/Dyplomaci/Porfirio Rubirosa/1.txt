Section: Porfirio Rubirosa / O Porfirio Rubirosie
Autor: Xavier de Marchis, Trujillo, Cezar tropików w: Ostatnie dni dyktatorów, wyd. Znak Horyzont, Kraków 2014, tłum. Anna Maria Nowak, s. 67.

Na szczęście [Trujillo] miał asa w rękawie: latarnię, do której niczym ćmy do światła lgnęły demokratyczne móżdżki – Porfiria Rubirosę (...). „Kochanek dwóch tysięcy kobiet”, „różowoczerwony porfir”, „skała wulkaniczna wrzucona do europejskiego ogródka”, playboy wyjątkowo szczodrze obdarowany przez naturę. Ten wyjątkowy dyplomata miał rzucić na kolana Zachód i młodego prezydenta Kennedy'ego, z którym bardzo chciał się zaprzyjaźnić. „Mój drogi Rubi” – jak go nazywał Trujillo – jeszcze przed wojną zawrócił w głowie Cocteau. Podczas niemieckiej okupacji Paryża obowiązki ambasadora zeszły na dalszy plan. Razem z Django Reinhardtem, Eddie'm Barclayem i swoją żoną Danielle Darrieux hulał do utraty sił. Oskubywał amerykańskie miliarderki, oczarowywał gwiazdy Hollywood i urocze gazele – stałe bywalczynie klubu Cafe Society – które tylko czekały, aż pożre je ten egzotyczny lew. Ambasador z niego był żaden. W towarzystwie Ramfisa, hulaszczego syna dyktatora przepuszczał znaczną część budżetu państwa. Ten największy playboy stulecia zdołał uzyskać dla swego wodza jedynie parę francuskich odznaczeń i na nowo zyskać życzliwość hiszpańskiego generała Franco.
