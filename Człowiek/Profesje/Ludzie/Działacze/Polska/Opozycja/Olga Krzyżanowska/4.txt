Section: Olga Krzyżanowska
Źródło: http://weekend.gazeta.pl/weekend/1,152121,22115385,olga-krzyzanowska-pis-niszczy-niezalezne-sady-a-kosciol-nie.html#MT Olga Krzyżanowska: PiS niszczy niezależne sądy, a Kościół nie zabiera głosu, gazeta.pl, dostęp: 20 lipca 2017
Zobacz też: Prawo i Sprawiedliwość, wymiar sprawiedliwości w Polsce

Sprawa sądów wyjątkowo mnie boli, bo pamiętam, co po wojnie sądy wyprawiały z ludźmi, gdy sędziami byli ludzie mianowani przez komunistów. Na pozór wszystko odbywało się pięknie – oskarżony na procesie miał swojego adwokata. (…) Mój cioteczny brat jako 18-latek wstąpił do batalionu Zośka. Przeżył Powstanie Warszawskie, a w 1947 roku został aresztowany i skazany na 6 lat więzienia za to, że walczył o Polskę. Postawiono mu jakieś absurdalne zarzuty i przeprowadzono proces, ale czy „zgodnie z prawem”? Jeśli chodzi o mojego ojca (Aleksander Krzyżanowski, ps. Wilk, komendant Okręgu Wileńskiego AK – przyp. red.), umarł on w więzieniu na warszawskim Mokotowie w 1951 roku. Trafił tam aresztowany przez UB. Nie było wyroku. Dlaczego? Do dziś nie wiem. Przypuszczam, że go nie złamali, że się do niczego nie przyznał. Albo im się nie opłacało go sądzić. Opowiadam to, bo uważam, że dzisiaj wracamy do czasów komuny.
