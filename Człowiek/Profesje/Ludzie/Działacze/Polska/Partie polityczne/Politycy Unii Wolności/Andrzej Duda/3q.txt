Section: Andrzej Duda / N
Autor: Henryk Szlajfer
Źródło: http://www.newsweek.pl/polska/list-henryka-szlajfera-do-prezydenta-andrzeja-dudy,artykuly,426159,1.html Profesor Szlajfer pisze do Dudy: „Żydowscy powstańcy z getta zasługują na więcej…”, newsweek.pl, 16 kwietnia 2018
Zobacz też: powstanie w getcie warszawskim

Nie wnikając w tym miejscu szerzej w przyczyny, działalność obozu politycznego z którym jest Pan związany jest sprzeczna z wartościami, o które walczyli powstańcy, a także dziesiątki tysięcy innych Żydów w oddziałach partyzanckich, miejskiej konspiracji czy w armiach antyhitlerowskiej koalicji. Ci w istocie uprzywilejowani, którzy uzyskali dostęp do broni, a choćby tylko do koktajlu Mołotowa, obojętnie, syjoniści różnych odłamów, harcerze z Haszomer Hacair, bundowcy, socjaliści z Poalej Syjon czy komuniści, podjęli walkę w Warszawie, ale także w innych gettach i obozach zagłady w imię ludzkiej godności i wolnościowej tradycji. „Parchy” z różnych obozów politycznych i orientacji (czy zareagował Pan na to poruszające wyobraźnię określenie jednego z czołowych publicystów Pańskiego obozu politycznego?), szli do walki razem i razem ginęli.
