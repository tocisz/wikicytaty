Section: Andrzej Jan Sokołowski
Źródło: http://lublin.wyborcza.pl/lublin/1,48724,19373034,andrzej-sokolowski-do-wojewody-nie-akceptuje-atakow-pana-partii.html Andrzej Sokołowski do wojewody: Nie akceptuję ataków Pana partii na konstytucję, wyborcza.pl, 19 grudnia 2015.
Zobacz też: Polska Zjednoczona Partia Robotnicza, Prawo i Sprawiedliwość, Solidarność

Jestem przedstawicielem tej części społeczeństwa, która w ostatnich latach była wielokrotnie obrażana przez szefa Pańskiej partii Jarosława Kaczyńskiego. Jego wystąpienia przypominają mi czasy sprzed 1989 roku, kiedy wyznawcy jedynie słusznej linii, w imię Narodu i partii okazywali podobną pogardę tym, którzy mieli odwagę upomnieć się o prawa jednostki i swobody obywatelskie oraz o niezależne sądownictwo. Pragnę przypomnieć, że ruch „Solidarności” powstał nie tylko w celu obrony praw robotniczych. Chcieliśmy bronić praw wszystkich obywateli, bez dzielenia ich na lepszych i gorszych w zależności od poglądów czy przynależności partyjnej. Przez całe lata 80-te działając wspólnie – robotnicy, intelektualiści, rolnicy – dążyliśmy do zbudowania demokratycznej Rzeczpospolitej, strzegącej praw ludzkich i obywatelskich wszystkich.
