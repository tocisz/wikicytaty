Section: Seweryn Baryka / O Sewerynie Baryce
Autor: Zdzisław Jerzy Adamczyk, Wstęp w: Stefan Żeromski, Przedwiośnie, Zakład Narodowy imienia Ossolińskich – Wydawnictwo, Wrocław-Warszawa-Kraków-Gdańsk-Łódź 1982, ISBN 8304010801, s. 51.

Nie pomylimy się przypuszczając, że w czasie wojny w Sewerynie Baryce odżyły uczucia patriotyczne, które wcześniej tkwiły gdzieś na dnie jego pamięci, ale nie zdołały się ujawnić. Bo przecież jeszcze w czasach przedwojennych, widząc tęsknotę żony za miastem rodzinnym, i on przemyśliwał o powrocie do kraju (…). Teraz, pod koniec wojny, utraciwszy wszystko, co posiadał, chce powrócić z Cezarym do Polski. Umęczonemu, choremu – Polska jawi się teraz jako oaza bezpieczeństwa i spokoju. Tam skoncentrowały się wszystkie te wartości, które Seweryn Baryka ceni teraz najwyżej. Dlatego tak bardzo tęskni za krajem i tak wytrwale przezwycięża wszystkie przeszkody na drodze do Warszawy dlatego tak niecierpliwie dopytuje o pociągi ewakuacyjne, dlatego – także – opowiada synowi o szklanych domach. Opowiada o nich jako o fakcie dokonanym. Twierdzi, jakoby owe domy widział na własne oczy, jakoby z ich budowniczym, jakimś kuzynem Baryką, wielokrotnie rozmawiał.
