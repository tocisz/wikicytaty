Section: Halina Molka
Opis: wystąpienie na posiedzeniu Sejmu, 16 lutego 2006.

Korupcja jest w Polsce wszechobecna i niepokojąco szybko zakorzenia się w naszych zwyczajach. Osoby, które sprzeciwiają się działaniom korupcyjnym, coraz częściej postrzegane są nawet jako aspołeczne. Obawy moje, i nie tylko moje, budzi szczególnie fakt, iż uczestnikami przedsięwzięć korupcyjnych coraz częściej są także prokuratorzy, sędziowie. A przecież nietrudno zauważyć, iż korupcja rozwinęła się m.in. z pomocą prokuratur. Nie wskazuję tu na bezpośredni udział w działaniach korupcyjnych, choć i takie wypadki miały miejsce, ale pośredni, ot, chociażby przez bezczynność, niepodjęcie w porę działań, a tym samym przyzwolenie. Korupcja rozwinęła się także z udziałem organów ścigania, z którymi prokuratorzy współpracują. Nawet najlepszy policjant nie jest w stanie zrobić nic bez akceptacji zwierzchników, organów nadzorujących.
