Section: Piotr Skwieciński
Źródło: https://wpolityce.pl/polityka/274888-koniec-niebezpiecznego-zludzenia-wyciagnac-nauki-z-feralnej-soboty?strona=2 Koniec niebezpiecznego złudzenia. Wyciągnąć nauki z feralnej soboty, wpolityce.pl, 12 grudnia 2015.

Pierwsze tygodnie rządów formacji IV RP dowiodły trwałości niebezpiecznego prawicowego złudzenia, istniejącego od ’89 roku, które – wydawało się momentami – mamy już za sobą. Złudzenia, że tylko „my” jesteśmy prawdziwą Polską, że Polacy (poza wąską kliką zdrajców) tak naprawdę są z nami, tylko że zbiór przypadków, manipulacji i fałszerstw uniemożliwia im uświadomienie sobie tego. Ale w końcu ten z definicji nienaturalny stan musi się skończyć, rycerze śpiący pod Giewontem obudzą się, Polska zedrze przyklejoną jej wbrew woli maskę i nastąpi jakiś rodzaj patriotycznej rewolucji, jakieś finalne i w odróżnieniu od poprzednich zwycięskie, symboliczne Narodowe Powstanie. I wtedy wszyscy zobaczą, że to, co było dotąd, nie było Polską. I nastąpi… coś w rodzaju Końca Historii, tylko na polsko-prawicową modłę. Otóż takie myślenie to złudzenie. Niebezpieczne, bo dla zajmujących się życiem publicznym niebezpieczne jest wszystko, co wykoślawia obraz rzeczywistości. A ten naszkicowany powyżej jest wykoślawiony do maksimum. Polska jest bardzo podzielona, a ta jej część po drugiej stronie – to też jest Polska. I wcale nie mniej prawdziwa, niż ta nasza.
