Section: Jestem nudziarą / L

– Lepiej porozmawiajmy o tobie.
– Czemu o mnie?
– Bo wymagasz reformacji – wyjaśniła Laura.
– Jeżeli zamierzasz kiedykolwiek wżyciu mieć chłopa na własność, trzeba coś z tobą zrobić.
– Operację plastyczną – mruknął siedzący przy sąsiednim stoliku, tuż pod rakietą ziemia-ziemia, młodzian lat może szesnastu, przyjemny blondynek.
Zapewne miał nadzieję, że go nie słyszymy.
Ja słyszałam.
– Zamknij się, szczeniaku – powiedziałam półgłosem, spodziewając się, że teraz dopiero dziecię się wypowie.
Ku mojemu zdziwieniu szczeniak się zamknął i odwrócił plecami.
– Bo widzisz – kontynuowała Laurka – żaden zdrowy na umyśle chłop nie poleci na intelektualistkę w czarnym gieźle. Dlaczego ty w ogóle tak się ponuro ubierasz?
– Tak jest twarzowo – wyjaśniłam z wyższością.
– Chyba zwariowałaś – wtrąciła Beata.
– Twarzowo w czarnym to może być panience lat piętnaście, góra dwadzieścia.
A ty ile masz?
– A bo to nie wiesz? Ty masz tyle samo.
Kończyłyśmy we trzy tę samą klasę w tym samym liceum. Czyjej pamięć odjęło?
– Jezus Maria, my jesteśmy stare!
– Jak Troja – wyrwało się szczeniakowi za moimi plecami.
