Section: Jerzy Kucia
Źródło: wywiad Moniki Wysogląd, „Film” 31/1986

Czasami myślę, że może obniżam poziom, bo zapuściłem się w twórczy tunel (...) ciągle ten sam. Tylko, że ja w ten tunel wszedłem całkowicie świadomie. To bardzo łatwa sprawa – robić filmy różnorodne, trudniejsza – wywodzące się z jednej genezy. Mam opracowanych mnóstwo scenariuszy, ale tylko niektóre chcę realizować, te mianowicie, które łączą się z filmami wcześniejszymi, z nich się wywodzą. Na przykład Refleksy wyrosły z Kręgu. Kiedy kręciłem 'Krąg' wiedziałem, że powstaną Refleksy, więcej, wiedziałem, że oba filmy będą do siebie podobne, bo rozwiną jeden z wątków Kręgu.
