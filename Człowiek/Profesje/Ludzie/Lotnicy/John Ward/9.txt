Section: John Ward / O Johnie Wardzie
Autor: Stefan Korboński, Kierownik Walki Cywilnej
Źródło: Stefan Korboński, Bohaterowie państwa podziemnego – jak ich znałem, wyd. Agencja Omnipress – Spółdzielnia Pracy Dziennikarzy, Warszawa 1990, s. 117–118.

Po zidentyfikowaniu Warda przez jego władze przy pomocy ewidencji i rodziców, przyszła depesza ministra lotnictwa, Sinclaira, że jego telegramy przekonały rząd brytyjski, iż Powstanie wybuchło i walczy. Byliśmy oburzeni! Więc nam Anglicy nic wierzyli! Ward został zaangażowany jako korespondent przez londyński „Times” i zasypywał ich depeszami, włócząc się po wszystkich odcinkach frontu, a obok tego opiekując się parą ślicznych szczeniaków, które podkarmiał czym się dało. W końcu został ranny w nogę. W czasie kolacji Okulicki nadał mu Krzyż Walecznych. Ward podziękował, ale z wielkim zakłopotaniem zwierzył się Zosi, że już raz dostał Krzyż Walecznych. Ta mi szepnęła tę wiadomość do ucha, a ja przekazałem Okulickiemu. Zaklął:
– Nikt mi o tym nie powiedział! – po czym się zwrócił do Warda:
– Oczywiście, nadałem go obecnie po raz drugi. Ward podziękował z uśmiechem, dodając:
– Dziękuję po raz drugi!
Atmosferę rozładowała Zosia: – Więc wypijmy pod ten Krzyż po raz trzeci!
