Section: Nadija Sawczenko / O Nadii Sawczenko
Autor: Janusz Korwin-Mikke, Mały głód, „Angora” nr 8 (1288), 22 lutego 2015, s.8.

Metody stosowane w Unii są też zabawne. Oto paczka CEPów ogłosiła głodówkę protestacyjną, domagając się uwolnienia p. Sawczenko. Panna Nadia Wiktorówna Sawczenka to posłanka do ukraińskiego sejmu, pilotka i w ogóle żołnierka (jedyna kobieta batalionu „Ajdar”) otwarcie głosząca, że nienawidzi wszystkich Rosjan i chce ich pozabijać, ilu się da. Podobno kierowała ogniem na grupę dziennikarzy rosyjskich. Wpadła w łapy separatystów. Ci, wbrew temu, co się o nich mówi, nie zgwałcili Jej, nie torturowali i nie zamordowali – lecz jako przypadek kliniczny przekazali Rosjanom. Rosjanie posłali Ją na badania psychiczne, uważając, że nienawidzi Rosjan bardziej, niż przewidują to nawet normy europejskie. I panna Sawczenko ogłosiła głodówkę. Rosjanie mają z tym problem. Najchętniej pewno by ją przetrzymali do końca wojny pod byle pretekstem – bo nie ma dowodu, że ci dziennikarze byli jakoś oznakowani. No. I teraz ta głodówka… Ciekawe, co zrobi JE Włodzimierz Putin? Panna Sawczenko to osóbka z zasadami. Głoduje na poważnie. Natomiast głodówka CEPów jest… rotacyjna. Każdy po kolei głoduje przez jeden dzień!!
