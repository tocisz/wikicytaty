Section: Chalid al-Asad / O Chalidzie al-Asadzie
Autor: Waldemar Łysiak, Wolta, „Do Rzeczy”, nr 40/191, 3–9 października 2016, s. 99.

Wydaje mi się, że najcelniejszym synonimem stałości jest wierność. Choćby wierność zasadom albo wierność Dekalogowi. Nie tak dawno opublikowałem na tych łamach (...) mój hołd dla kanclerza Thomasa More'a, bo Morus nie chciał zaakceptować bezprawia – wolał, kosztem śmierci, zostać wierny zasadom. Takie postawy wcale nie są tylko historyczne, mityczne, legendowe – zna je każde stulecie, każde pokolenie, każdy czas, również nasza bieżąca aktualność. Exemplum: Chalid al-Asad, naczelny archeolog Palmyry (Syria), od kilku dekad prowadzący tam prace wykopaliskowe i studyjne. Przybyli dżihadyści i kazali mu niszczyć zabytki oraz klepać brednie ku chwale Państwa Islamskiego. Odmówił. Bili go – odmówił. Torturowali – dalej odmawiał. Pluł w twarze barbarzyńcom, nie chciał nawet uklęknąć przed ścięciem. Zawiesili jego zwłoki na kolumnadzie, którą sam pieczołowicie niegdyś odrestaurował. Człowiek z żelaza.
