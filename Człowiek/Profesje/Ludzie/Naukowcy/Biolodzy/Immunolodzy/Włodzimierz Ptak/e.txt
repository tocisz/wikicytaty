Section: Włodzimierz Ptak / Wypowiedzi
Źródło: Teresa Bętkowska, Plaster z antygenowym pociskiem, Miesięcznik Kraków, 3 (77), marzec 2011, s. 32–33.

Układ odpornościowy człowieka nie walczy z drobnoustrojami, jakie mamy w monstrualnej ilości w przewodzie pokarmowym (w naszym ciele bytuje kilkaset gatunków bakterii o łącznej wadze około 1 kg!). Również nie odpowiada na mikroorganizmy kolonizujące naszą skórę. Reaguje w sposób racjonalny. Nie rozprasza swoich sił na walkę z tym, co dla ludzi nie jest szkodliwe, a co więcej może być pożyteczne. Postawiliśmy sobie pytanie: skoro przewód pokarmowy i skóra okazują się miejscami, gdzie stykając się z antygenami bakteryjnymi, organizm udaje, że ich nie widzi, to być może inne antygeny – nie tylko bakteryjne! – jeśli zostaną przez nas odpowiednio zaaplikowane układowi pokarmowemu czy skórze, zostaną potraktowane podobnie? Przez wiele lat w Katedrze Immunologii Collegium Medicum Uniwersytetu Jagiellońskiego prowadziliśmy badania zmierzające do określenia warunków wywołania stanu tolerancji w obrębie przewodu pokarmowego, uzyskując zadowalające wyniki.
