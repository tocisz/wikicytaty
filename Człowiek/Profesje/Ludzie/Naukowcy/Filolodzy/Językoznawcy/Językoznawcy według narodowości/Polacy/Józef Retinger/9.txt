Section: Józef Retinger / O Józefie Retingerze
Autor: Stanisław Cat-Mackiewicz, Zielone oczy, Universitas, Kraków 2012, s. 114–115

Poważniejszym człowiekiem od tych polityków był Józef Hieronim Retinger. W Wielkiej Brytanii wywiad ma inny charakter niż na kontynencie. Być członkiem wywiadu to zaszczyt, to wyróżnienie towarzyskie. Retinger nigdy nie ukrywał, że w tym charakterze z ramienia Anglików jeździł do wodza powstańców marokańskich Abd el-Krima, że w tym charakterze bawił w Meksyku za czasów, kiedy w tym kraju walczono z katolicyzmem i palono kościoły. Był on autorem memoriału generała Sikorskiego, o którym mówiliśmy, potem był pierwszym naszym chargé d'affaires w Rosji, zanim tam jeszcze przyjechał wspaniały ambasador Kot, potem, już po wojnie pełnił wiele funkcji na terenie międzynarodowym, był także w Warszawie przed powstaniem. Był to człowiek niepospolicie odważny i muszę przyznać, że budził we mnie zawsze większy szacunek niż inni ludzie, których zwalczałem. Prasa angielska pisała wielokrotnie, że Retinger to Żyd polski, on tego nigdy nie prostował, podczas kiedy to nie było prawdą; pochodził z katolickiej rodziny krakowskiej. Oczywiście on, i tylko on, mógłby nam opowiedzieć autorytatywnie o rzeczywistym stosunku Anglii do nas za czasów drugiej wojny światowej.
