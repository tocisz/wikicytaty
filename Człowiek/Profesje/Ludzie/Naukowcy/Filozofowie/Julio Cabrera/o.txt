Section: Julio Cabrera / Etyka negatywna
Mal-estar e moralidade: situação humana, ética e procriação responsável, 2018, s. 463

Bardzo ciekawe, że czasem poruszanie kwestii etyki prokreacyjnej jest uznawane za okrutne i nieludzkie, tak, jakby było oznaką odtrącania nienarodzonych dzieci, pewnym rodzajem niechęci do nich. To całkowite deformowanie intencji etycznej refleksji nad prokreacją. Wręcz przeciwnie, ta refleksja jest motywowana głęboką troską o potencjalne dzieci, jest związana z tym, że ich pojawienie się jest dla nich ryzykiem, będącym konsekwencją bezmyślnego, ograniczającego i agresywnego działania wobec tych małych bezbronnych istot, o których sądzi się, że ma się pełne prawo do planowania wszystkiego, co dotyczy ich żyć, aby zaspokoić własne pragnienie i osiągnąć satysfakcję. Znacząca część oburzenia, którym świat dorosłych reaguje na zaledwie wspomnienie o tym zagadnieniu, jest oznaką tego, że rodzice czerpią ogromną przyjemność z prokreacji, i reagują – niekiedy gniewnie – kiedy ktoś kwestionuje źródło tej ogromnej przyjemności i w konsekwencji wielką władzę jaką ma się nad tymi, którzy się rodzą. Ta pełna władza nad życiem kogoś innego jest bardzo pociągająca i prawie nikt nie ma ochoty z niej rezygnować. Jednak w etycznej refleksji, niezależnie od tego, co jest jej przedmiotem, nigdy nie chodzi jedynie o ocenę satysfakcji jaką czerpiemy z naszych działań, ale o zastanowienie się, czy to, co robimy jest słuszne czy nie, czy władza jaką uzyskujemy nad bardziej bezbronnymi istotami jest etycznie uzasadniona.
