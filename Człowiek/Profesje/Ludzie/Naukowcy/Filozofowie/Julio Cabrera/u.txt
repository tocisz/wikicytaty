Section: Julio Cabrera / Filozofia języka i logika
https: //online.unisc.br/seer/index.php/signo/article/view/7990/pdf Introdução a uma abordagem negativa da argumentação, 2017, s. 164

Pomimo dumnego afirmatywnego stwierdzenia Singera, że odkrył ostateczne rozwiązanie problemu aborcji i można już zakończyć dyskusję na ten temat, jego „dowiedzenie” opiera się na wielu podargumentacjach (czego wydaje się on nie mieć ochoty zauważyć). Jego argumentacja proaborcyjna może zostać przyjęta jedynie wtedy, jeśli zaakceptujemy pewien rodzaj etyki utylitarystycznej, zgodnie z którą pomyślność danych konkretnych istot ludzkich jest istotniejsza od jakiejkolwiek abstrakcyjnej lub metafizycznej idei „bycia człowiekiem” (ponad czymkolwiek, co czyniłoby człowieka „wartościowym samym w sobie”). Jest zależna także od założenia, że etycznie istotne jest to, by człowiek nie odczuwał niepotrzebnego bólu, i od tezy, zgodnie z którą istota ludzka może być zdefiniowana poprzez zbiór relewantnych determinujących właściwości (słynnych „wyznaczników człowieczeństwa”). Jest również zależna od bardzo specyficznego pojmowania takich pojęć jak „zabójstwo” i „niewinność” w kontekście wyrażenia „niewinna ludzka istota”, i jest zależna od odrzucenia idei potencjalności, rozumianej jako to, że potencjał danego bytu do zmienienia się w czasie t + 1 daje mu prawa w czasie t. Jest to spora liczba założeń, bez których „obiektywny” i „ostateczny” wniosek nie wyniknie. Każdy niezgadzający się z nim, który nie zaakceptuje choćby jednego z tych założeń, nie uzna też na ich podstawie „bezspornych wniosków” Singera. I wbrew temu, co on twierdzi, nie jest tak, że ci, którzy ich nie akceptują „są po prostu w błędzie”, tylko jest tak, że przyjmują inne założenia i Gestalt w obrębie sieci argumentacyjnej. Singer w sposób drastyczny ignoruje wszystkie te zagadnienia i przeszkody na drodze swojej linii argumentacyjnej (na przykład kontrowersje wokół „wyznaczników człowieczeństwa”), i tylko w ten sposób może karmić się iluzją, jakoby to „rozwiązał” problem aborcji.
