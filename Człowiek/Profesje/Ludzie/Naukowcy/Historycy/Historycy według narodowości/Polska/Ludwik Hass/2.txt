Section: Ludwik Hass
Źródło: I Zjazd Lewicy ZSMP, Uniwersytet Warszawski, kwiecień 1989.

Jedna jest tylko droga honoru i uczciwości – droga rewolucyjnego socjalizmu. Na niej znajdziecie w kraju i na świecie towarzyszy walki. Doświadczenia międzynarodowego ruchu rewolucyjnego, nagromadzone przezeń w dniach sukcesów i czasach prześladowań i porażek, wiedza o przyjaciołach i wrogach stają przed wami otworem. Zdobądźcie się przyjaciele na odwagę sięgnięcia do tej sumy doświadczeń, sumy opłaconej krwią i cierpieniem najbardziej oddanych synów klasy robotniczej. Rozglądnijcie się po współczesnym świecie i przyjrzyjcie się, kto i gdzie ową walkę prowadził i prowadzi, kto ponosi w niej największe ofiary, nie rezygnuje, kto przetrwał lata prześladowań, był uznany za dawno zlikwidowanego politycznie, by nieoczekiwanie dla „trzeźwo” myślących wciąż odradzać się niczym przysłowiowy feniks z popiołów. Tam jest wasze miejsce. Miejsce wszystkich, którzy gotowi są walczyć o Polskę wolną, o kraj bez wyzysku i niesprawiedliwości, sojusznika wszystkich walczących o ten ideał.
