Section: Paweł Strzelecki

Chodzi o wszelakie badania możliwych kształtów cienkich błon, których wewnętrzna energia zależy od ich stopnia zakrzywienia. Dla mnie jednak ważniejsze jest to, że w matematyce obowiązuje olbrzymia wolność tworzenia. Nasza dziedzina nauki jest bardzo obszerna; przychodząc do niej, trafiamy na cały gmach pojęć, narzędzi i gotowych twierdzeń. Jest to jednak gmach w ciągłej budowie, do którego każdy może dostawić swoje cegiełki, a nawet przybudówki. I wiele pytań, które matematycy sobie zadają, bierze się właśnie stąd, że oglądają ten gmach i wydaje im się, że mogą coś w nim uzupełnić.
