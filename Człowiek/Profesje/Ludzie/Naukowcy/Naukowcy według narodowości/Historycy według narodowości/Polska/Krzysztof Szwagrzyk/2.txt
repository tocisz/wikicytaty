Section: Krzysztof Szwagrzyk / O Krzysztofie Szwagrzyku
Autor: Aleksander Nalaskowski, Perły, "wSieci", nr 9 (222) 2017, 27 lutego–5 marca 2017, s. 109.

Bez wątpienia perłą jest profesor Krzysztof Szwagrzyk. Człowiek, który skonstruował zespół i zorganizował trudne badania, poszukiwania. Przywodzi umarłych bohaterów do świata żywych. Oddaje im zabrane w męczarniach życie. Udziela głosu milczącej historii. Dla mnie te badania, ich organizacja, skuteczność są niepojęte. Pokazują mi bezmiar niewiedzy, w której żyłem. Wiedziałem wszak o roli ubeków, sowieckich agentów i komunistycznych właścicieli Polski. Ale dopiero widok kości, przestrzelonych czaszek i strzępów doczesności ofiar uświadomił mi ogrom popełnionych zbrodni. Myślę, że gdyby nie upór i determinacja profesora Szwagrzyka, nigdy bym tego nie doświadczył. To wyjątkowy uczony w skali światowej. Ewidentna perła.
