Section: Sutra Buddy Medycyny Tathagaty Lazurytowego Blasku, Jego Przeszłych Ślubowań, Zasług i Zalet

Po tym jak Budda Medycyny osiągnął Najwyższe Oświecenie, dostrzegł, dzięki czystości swych przeszłych ślubowań, że czujące istoty znosiły różne dolegliwości, takie jak wycieńczenie, wyniszczające kalectwa, gorączka, dyzenteria, żółtaczka itd. Niektórzy padali ofiarą czarnej magii lub różnych trucizn, podczas gdy inni cierpieli z powodu krótkiego życia i przedwczesnej śmierci. Wtedy, poszukując kresu tych wszystkich niedoli i spełniając pragnienia czujących istot wkroczył on w samadhi zwane Eliminacją Wszystkich Cierpień i Dolegliwości Czujących Istot. Wtedy jasne światło wypromieniowało z jego czoła i wypowiedział on wielką mantrę: Namo bhagavate Bhajszadżjaguru-wajduria Prabha radżaja Tathagataja Arhate Samjak-sambuddhaja Tadjadha Om Bhajszadżje Bhajszadżje Bhajszadżja Samudgate Swaha. Stała się jasność, która pozwoliła wszystkim istotom uniknąć choroby i cierpienia i cieszyć się radością i szczęściem.(...) Dlatego, Mańdziuśri, wszyscy mężczyźni i kobiety, którzy czczą i z szacunkiem składają ofiary Buddzie Medycyny, powinni ciągle recytować tę mantrę i nie pozwalać by znikła ona z ich umysłów.(...) W ten sposób gorliwi mężczyźni i kobiety będą pod opieką buddów.
