Section: Oswald Balzer / O Oswaldzie Balzerze
Autor: Andrzej Wierzbicki, Poczet historyków polskich. Historiografia polska doby podzaborowej, Poznań 2014, s. 166.

Politycznie postawa Balzera ulegała pewnym wahaniom. W okresie studiów na Uniwersytecie Jagiellońskim pozostawał nie tylko pod naukowym, ale i politycznym wpływem Michała Bobrzyńskiego (…). W latach późniejszych był sympatykiem narodowej demokracji, lecz więzy te osłabły z chwilą, gdy na początku nowego stulecia wśród narodowych demokratów zaczęły brać górę tendencje ugodowe. Ponownie zbliżył się do obozu narodowo-demokratycznego dopiero po odzyskaniu przez Polskę niepodległości.
