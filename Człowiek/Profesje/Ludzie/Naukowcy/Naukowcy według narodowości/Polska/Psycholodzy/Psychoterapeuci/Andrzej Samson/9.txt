Section: Andrzej Samson / O Andrzeju Samsonie
Autor: http://blogi.newsweek.pl/Tekst/historia/527315,Gdyby-nie-wiezienie-samson-umarlby-juz-dawno.html Blog J. Jachowicza: Gdyby nie więzienie, Samson umarłby już dawno, 14.03.2009

O alkoholizmie wiedzieli najbliżsi, o skłonnościach pedofilskich – nikt. Ciekawe, że Samson sam siebie nazywał, niby ironicznie, „potworem narodowym”. Kiedy dziś słucha się opowieści ofiar i ich rodziców, słowo „potwór” nie wydaje się przesadzone. „Jego ręka była myszką” – opowiada ponaddwudziestoletnia Marta, wtedy 8-letnia pacjentka. „Włożył tę rękę do majtek, później wkładał pod bluzkę i pytał, gdzie jest myszka”. (…)Andrzej Samson uchodził za człowieka po doktoracie. W rzeczywistości do zrobienia doktoratu nigdy nawet się nie zabierał, choć z bardzo dobrym wynikiem obronił na warszawskiej Akademii Medycznej magisterium z psychologii klinicznej dziecka. Zaraz po studiach, na początku lat 70., rozpoczął pracę w ośrodku terapii rodzin, gdzie wcześniej odbywał studenckie praktyki. Po kilku miesiącach został zwolniony – według nieoficjalnej wersji za nadużywanie alkoholu w pracy i branie łapówek. Później pracował na pół etatu w Instytucie Psychiatrii i Neurologii w Warszawie, skąd z kolei zwolniono go po zreformowaniu instytutu. To odstręczyło go od pracy na państwowych posadkach.
