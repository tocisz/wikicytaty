Section: Dziewice, do boju! / A

Alina i Agnieszka jechały krajową trójką do Świnoujścia, ciesząc się majem.
– Zupełnie jak Kubuś Puchatek – powiedziała Agnieszka. – Pamiętacie może, kiedy Kubuś robił coś, ciesząc się majem? Bo ja tylko wiem, że się cieszył, w imiesłowie.
– Ja już nie mam pojęcia, co to jest imiesłów – zachichotała Michalina, bardzo z siebie zadowolona. – Skończyłam z imiesłowami raz na zawsze, kiedy tylko odebrałam świadectwo maturalne. Że też chce ci się pamiętać takie rzeczy!
– Dla mnie jak splunąć – prychnęła Agnieszka. – Zresztą byłam z tego kosa. Imiesłowy przymiotnikowe i przysłówkowe, przymiotnikowe czynne i bierne, a przysłówkowe współczesne i uprzednie. „Ciesząc” jest przysłówkowy współczesny.
– Na mózg ci padło i zostało – osądziła Alina. – Że też chce ci się szare komórki zamulać takimi rzeczami.
