Section: Neron / Pozdro z karamby
Autor: Will Cuppy, Życie i upadek prawie wszystkich, tłum. i wstęp Wojciech Tyszka, Wydawnictwo Książkowe Twój Styl, Warszawa 2005, ISBN 8371634099, s. 78.

Pod pewnymi względami Neron znacznie wyprzedzał swoją epokę. Kazał na przykład przegotowywać wodę, którą pił, aby w ten sposób usunąć z niej wszelkie nieczystości, tylko po to, by po chwili na powrót schładzać ją zanieczyszczonymi na potęgę kostkami lodu. Miesiąc znany dotąd jako kwiecień przemianował na Neroneus, która to nazwa upamiętniać miała jego skromną osobę, ale ten akurat pomysł jakoś nigdy się nie przyjął, może dlatego, że kwiecień to kwiecień, a nie żaden Neroneus, i nie ma sensu udawać, że jest inaczej. Uważa się też, że podczas jego czternastoletnich rządów znacznie rozkwitły wszystkie prowincje położone na obrzeżach cesarstwa. Po prostu były za daleko od niego.
