Section: Upiorny legat / Wypowiedzi postaci / Joanna / W narracji
Źródło: s. 121, 122
Zobacz też: pomoc, Szwecja, życzliwość

Porucznik z pewną niechęcią wyjawił, w jaki sposób padł ofiarą obłędnej uczynności tubylców [Szwedów]. Stał sobie (…) i porównywał plan miasta z napisami na przystanku autobusowym, sprawdzając, czym dojechać do pożądanego urzędu pocztowego. Natychmiast zainteresował się nim jakiś sympatyczny osobnik, który, widząc turystę, z serdeczną życzliwością zaofiarował swoje usługi. Porucznik nie był w stanie wymówić prawidłowo nazwy ulicy, wyznał zatem, że zmierza ku poczcie. Osobnik rozpromienił się i zakomunikował mu, iż w Sztokholmie znajduje się więcej niż jedna poczta, wcale nie musi jechać gdzieś daleko, bo urząd pocztowy ma pod nosem, zaraz obok. Nie bacząc na protesty, doprowadził go pod same drzwi i przypilnował, żeby wszedł do środka. Nieszczęściem była to poczta, w której porucznik już przeprowadził swoje badania (…), przeczekał zatem chwilę za drzwiami i wyszedł. Uczynny osobnik (…) od razu domyślił się, że turysta nic nie załatwił (…), pewnie ma trudności językowe, zaopiekował się nim porządniej i ponownie dowlókł do poczty. Porucznikowi już było gorąco, z rozpaczy nabył znaczek, następnie kolorową widokówkę, okropnie drogą (…). Uczynny osobnik pożegnał go, pokazawszy przedtem skrzynkę listową, i poszedł, kiedy jednak porucznik wyjrzał, okazało się, że znów stoi na przystanku. W rezultacie porucznik, ukryty za kioskiem (…), musiał przeczekać kilka autobusów, aż wreszcie życzliwy tubylec odjechał. Od owej chwili każdemu, kto pytał, czy nie trzeba mu jakiejś pomocy, odpowiadał, że ogląda miasto i nie zmierza do żadnego celu.
