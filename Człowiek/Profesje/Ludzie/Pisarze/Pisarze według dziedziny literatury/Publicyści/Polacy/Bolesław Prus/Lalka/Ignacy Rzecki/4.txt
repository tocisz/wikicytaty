Section: Ignacy Rzecki / O Ignacym Rzeckim
Autor: Jarosław Górski, Męska rzecz, Wydawnictwo Szkolne PWN, Warszawa - Bielsko-Biała 2011, ISBN 978-83-262-1001-3, s. 204.

Jednak wizerunek Rzeckiego jako tylko poczciwego safanduły jest krzywdzący i nieprawdziwy. Jako dwudziestolatek, porwany hasłem  "Za wolność waszą i naszą" wziął przecież ochotniczo udział w powstaniu węgierskim 1849 roku. Dowiódł własnej odwagi i męstwa, doświadczył ogromnych trudów, cierpień i upokorzeń. Był świadkiem wojennych rzezi i samobójczej śmierci Augusta Katza - towarzysza broni i przyjaciela, który nie mógł się pogodzić z klęską wolnościowego zrywu. Po powrocie do kraju odsiedział jeszcze ponad rok w zamojskiej twierdzy. Ale mimo że sprawa, o którą Rzecki walczył, przegrała, dla niego samego udział w kampanii węgierskiej był jednym z najważniejszych życiowych wydarzeń. Należał on bowiem do pokolenia, dla którego było oczywiste, że powinnością mężczyzny, Polaka, jest wzięcie udziału w walce o wolność. Dopiero bowiem walka w słusznej sprawie, a także więzienie i poniesione szykany dowodzą ofiarności i poświęcenia dla wielkiej idei, prawdziwie inicjują chłopca na mężczyznę, młokosa na Polaka.
