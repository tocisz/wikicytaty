Section: Władysław Studnicki / Tragiczne manowce. Próby przeciwdziałania katastrofom narodowym 1939–1945

Jedyne co dobrze prowadzono na drodze nielegalnej, to było polskie podziemne szkolnictwo, zarówno gimnazjów, jak i liceów. Tworzono grupy składające się z sześciu lub ośmiu uczniów. Naukę prowadzili nauczyciele gimnazjalni i licealni według programu opracowanego przez Ministerstwo Oświaty przed wojną. W moim mieszkaniu uczyli się uczniowie ze szkoły Mazowieckiego, gdyż w tej grupie był mój syn. Z pokoju obok z przyjemnością przysłuchiwałem się wykładom z historii, literatury polskiej, matematyki i innych przedmiotów prowadzonych przez bardzo wysoko kwalifikowanych wykładowców. Grupy te miały tylko jeden mankament: wciągały młodzież do Armii Krajowej. Używano przy tym niskich etycznie argumentów, jak np. „Mickiewicza bojkotowano w pierwszych latach po powstaniu listopadowym, spotykało go wiele nieprzyjemności, gdyż nie brał w nim udziału. Kto nie będzie należał do Armii Krajowej, w przyszłości będzie bojkotowany”... „Kiedyś POW zajmowała w Polsce znaczącą pozycję. Wszystkie stanowiska zajmą członkowie Ruchu Oporu, zwłaszcza Armii Krajowej.” Nasze starsze pokolenie zostało silnie przerzedzone przez władze okupacyjne. Niemieckie i sowieckie władze zlikwidowały ponad 30% profesorów szkół wyższych. W Dachau zamordowano znaczny procent adwokatów. Dlatego trzeba było chronić młode pokolenie, zamiast marnotrawnie poświęcać je w walce z okupantem, który i tak przecież kiedyś musiał oddać pole: w ten sposób osłabiano siły do przyszłej walki z przeciwnikiem.
