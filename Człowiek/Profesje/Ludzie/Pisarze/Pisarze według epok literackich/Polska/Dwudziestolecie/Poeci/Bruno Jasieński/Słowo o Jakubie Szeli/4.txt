Section: Słowo o Jakubie Szeli
Źródło: część II

Oj, ty, drogo, nieschodzona, daleka!
Oj, ty, drogo, nieschodzona niebliska!
Cztery wierzby i olszynka – kaleka,
i na plecach ciężka nieba walizka.

A przez czyjeż gnasz ty pola, przez czyjeż,
że cię dziedzic ich rózgami nie zasiekł?
A i wijesz ty się, drogo, i wijesz
jak litania robaczywych zdrowasiek.

Nad rzeczułką, cały w brzozach prócz wieży,
póki chłody brzozom liści nie potną,
klepie kościół kijankami pacierzy chłopską dole,
jak ta szmata wilgotną.

Ni wypłynąć jej, ni na dnie jej lec,
Sinym ustom nie zamilknąć od gliny
– Czworgiem ramion macha wiatrak – topielec
Ciężkie nieba odgarniając mydliny.

Oj, nie mówił do mnie, drogo twój smęt nic,
anim pytał się, czy ciężar mój uznasz.
Białym krzykiem umęczonych cierpiętnic
położyłaś ty się, drogo, pod wóz nasz.

Jeszcze ciężej kamieniami go nałóż,
niech mu koła własnym potem oleim!
Mdłymi łzami zieleniących się kałuż
patrzą bruzdy twoich ślepych kolein.

Już nam krzykiem nie wyśpiewać cię ustnym,
lepiej w ciszy twoim bólem frymarczmy.
Półpijanym, ślepym dziadem odpustnym
wolno wleczesz się od karczmy do karczmy.

Słońce, lśniące się to ryńskim, to szóstką,
toczy wiater, pędziwiatr, gonikąt
– Okłamałaś ty mię, drogo, oszustko!
Nie prowadzisz ty, zwodnico donikąd!
