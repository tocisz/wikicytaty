Section: Alek Skarga / Piotr zasłynął
Źródło: Wyzwolenie pracy, z tomu: PIOTR ZASŁYNĄŁ, Ridero, Kraków 2018, s. 9, ISBN 978-83-8155-122-9.

Najpierw zabrali nam przeszłość i dali w zamian „wyzwolenie pracy”. Potem zabrali poezję i muzykę, podsuwając w to miejsce „wyzwolenie pracy”. Później ośmieszyli naszą filozofię i teologię i wyzwalali nas pracą. Wolne słowa szybko zastąpili pracą, w zamian za prawo do ukształtowania własnego charakteru dali szansę samorealizacji w pracy. Odebrali modlitwę i kazali ratować się pracą, zabronili śmiać się i płakać, a radość i żal kazali okazywać poprzez wytrwałą pracę. Mówili – przecież sprzeciw i bunt okazać możecie przez pracę. Po pieśniach i ludowym stroju przyszedł czas na chleb i zamienili go w pracę. Zrealizowali wszystkie swoje plany związane ze społeczeństwem i pracą, dlaczego więc brudne społeczeństwo przetrwało? Chyba tylko dlatego, że zapomnieli go okraść z jednego – z prawdziwej pracy.
