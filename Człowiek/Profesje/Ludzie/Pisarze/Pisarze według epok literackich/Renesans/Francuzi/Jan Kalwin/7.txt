Section: Jan Kalwin / O Janie Kalwinie
Autorka: Aleksandra Porada, Jan Kalwin; w: Marcin Luter i reformacja. 500 lat protestantyzmu, „Pomocnik historyczny Polityki”, nr 4/2017, s. 131.

Podobnie jak przywódcy reformacji poprzedniego pokolenia, Kalwin, sam znakomicie wykształcony, wielki nacisk kładł na edukację. W Genewie zaczęto zakładać szkoły dostępne dla wszystkich dzieci: docelowo uczyć się miały i dziewczynki, i potomstwo biedaków. W 1559 r. powstała znakomita Akademia Genewska. To nie przypadek, że w kolejnym stuleciu europejska rewolucja naukowa zawdzięczała nieproporcjonalnie dużo wyznawcom kalwinizmu, kalwińskim placówkom oświatowym i protestanckiej etyce pracy.
