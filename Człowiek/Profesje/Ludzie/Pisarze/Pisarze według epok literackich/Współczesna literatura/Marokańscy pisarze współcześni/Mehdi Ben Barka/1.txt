Section: Mehdi Ben Barka / O Mehdim Ben Barce
Autor: Władysław B. Pawlak, Druga księga zamachów, Państwowe Wydawnictwo "Iskry", Warszawa 1974, s. 293-294.

Z różnych stron oddawano hołd talentom Ben Barki, czasem nawet w sposób przesadny. Pewien dyplomata amerykański powiedział, że był zręcznym taktykiem niczym Talleyrand. Jeden z jego socjalistycznych przyjaciół we Francji nazwał go komiwojażerem rewolucji w Trzecim Świecie. W każdym takim powiedzeniu jest ziarenko prawdy. Ale tylko ziarenko. (...) Ben Barka w swym bogatym przecież i czynnym życiu nie dokonał niczego, co by porwało wyobraźnię, uczyniło z niego postać owianą aureolą bohaterstwa. Był bardziej taktykiem niż strategiem, politykiem niż ideologiem. Nie hołdował w sposób doktrynalny jednej tylko metodzie działania rewolucyjnego. Brał pod uwagę wszelkie środki, które w sprzyjających warunkach stworzyłyby szansę dokonania społecznie rewolucyjnych przemian i rozgromienia sił neokolonialnych. W jego widzeniu problemów Afryki i Azji Francja zajmowała specjalne miejsce. (...)
