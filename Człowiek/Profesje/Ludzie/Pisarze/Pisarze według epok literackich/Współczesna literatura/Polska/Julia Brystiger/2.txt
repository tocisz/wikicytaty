Section: Julia Brystiger / O Julii Brystiger
Autor: Ludwik Stomma, Poczet polityków polskich XX wieku, Oficyna Wydawnicza Graf-Punkt, Warszawa 2000, s. 37.
Zobacz też: Czesław Kaczmarek, Bolesław Piasecki, Stefan Wyszyński

Do historii przeszła jako dyrektor V Departamentu Ministerstwa Bezpieczeństwa Publicznego, któremu podlegały sprawy Kościoła, organizacji społecznych i politycznych, środowisk twórczych etc. Z tego tytułu spotykamy się z wieloma artystami, dziennikarzami, działaczami społecznymi, którzy niejednokrotnie później rozmowy z nią opisywali i wspominali, co pozwala stworzyć jej dość precyzyjny i osobliwy portret. Była niewątpliwie osobą inteligentną, miłośniczką poezji francuskiej, autorką wcale udanych powieści. Była bardzo niezgrabna, mówiono jednak, że ma ładną twarz, czego zdjęcia ani rusz nie potwierdzają. Nie pozbawiona była jakiejś dziwnej charyzmy. Dla swoich rozmówców musiała być, bo była, przedstawicielką aparatu przemocy i terroru, a jednak budziła w nich chorobliwie osobliwą fascynację. Bolesław Piasecki miał być ponoć nawet jej dyżurnym kochankiem. Z Kościołem katolickim walczyła fanatycznie, popierając przede wszystkim wszelkie organizacje dywersyjne na jego pograniczach, typu PAX czy „księża patrioci”. Nie cofała się jednak i przed brutalniejszymi posunięciami. Jest niewątpliwie zamieszana (acz tutaj decyzja zapadła, oczywiście, na wyższym szczeblu) w aresztowanie kardynała Stefana Wyszyńskiego, organizowanie afery biskupa Kaczmarka, tzw. procesu kurii krakowskiej etc. Pozbawiona w 1957 swoich funkcji oddała się pracy literackiej i podobno – co potwierdzają bardzo liczni świadkowie – nawróciła się na katolicyzm. Przedziwne bywają polskie dzieje.
