Section: Patrycja Borejko / O Patrycji
Źródło: Pulpecja, op. cit., s. 142, 143
Zobacz też: matura

Patrycja oblała maturę.
Trzeba powiedzieć, że nie każdy by tak umiał.
Wszyscy profesorowie obecni przy egzaminach wykazywali pełną życzliwość. Na pisemnych (…) nie zwracali zupełnie uwagi na fakt, że Patrycja bezwstydnie i gorączkowo zrzyna ze ściągawek, porozmieszczanych głównie w potrójnych falbanach spódnicy oraz po wewnętrznej stronie mankietów białej bluzeczki. Na egzaminie z polskiego przechadzający się między rzędami stolików nauczyciel (…) zajrzał do pracy panny Borejko i niby niechcący oparł palec na zdaniu zawierającym błąd rzeczowy oraz dwa ortograficzne i trzymał go tak długo, aż Patrycja nie poprawiła wszystkich trzech. Jednakże nawet najbardziej życzliwie nastawiona komisja nie może, niestety, pozostać obojętna na fakt, że osoba, która napisała prace pisemne na słabe trójczyny, na egzaminie ustnym z matematyki najpierw robi się czerwona, potem zielona, potem nie mówi nic, a wreszcie wybucha płaczem i wypada z sali egzaminacyjnej, trzaskając drzwiami. Patrycja (…) nie zasługiwała na świadectwo dojrzałości, to się po prostu rzucało w oczy.
