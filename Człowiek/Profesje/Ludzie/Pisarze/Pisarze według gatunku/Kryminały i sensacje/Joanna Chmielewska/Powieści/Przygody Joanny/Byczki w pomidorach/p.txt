Section: Byczki w pomidorach / T

– Trzeba przerzucić kompost – powiedziała nagle Alicja.
– To ja mogę – zgłosił się ochoczo Marianek. – Gdzie?
– Wiesz, gdzie jest kompost?
– No wiem. Pewnie, że wiem.
– W ilu zasobnikach?
– No jak to, w… no, tego… w trzech.
– Bardzo dobrze. Wiesz, gdzie masz prawą rękę, a gdzie lewą?
Marianek obejrzał ręce i zapewnił, że wie. Z zainteresowaniem czekaliśmy na ciąg dalszy.
– Z tego środkowego trzeba przerzucić część do lewego, wymieszać i przerzucić z powrotem do środkowego. I znów wymieszać. Porządnie. Zrozumiałeś?
– No pewnie. Czym przerzucić?
– Łyżeczką do herbaty – mruknęła na stronie Marzena.
– Nic podobnego – zgorszył się Stefan. – Tylko nożem i widelcem…
Marianek gapił się na nich niepewnie.
– Łopatą i widłami – powiedziała wyraźnie Alicja.
– A gdzie jest łopata i widły?
– W składziku. Rozpoznasz je chyba? (…)
– O rany, a co będzie, jak wideł i łopaty tam nie ma? – zaniepokoiła się Marzena po chwili milczenia, kiedy wszystkie oczy utkwione były w znikającym Marianku.
– Są – zapewniłam ją. – Widły zaniosłam osobiście, a łopata stała obok jak byk. Nie wierzę, że sama gdzieś poszła.
