Section: Victor Klemperer / O Victorze Klempererze
Autor: Bartosz Wieliński, Demaskator dyktatury, „Gazeta Wyborcza”, 1 sierpnia 2014.

Jako ochotnik walczył za cesarza i Vaterland podczas I wojny światowej. Dostał Krzyż Żelazny. W oczach urzędników III Rzeszy był jednak tylko wyjętym spod prawa Żydem. W 1935 r., gdy weszły w życie ustawy norymberskie, wyrzucono go z drezdeńskiej politechniki, gdzie wykładał literaturę francuską. Rok późnej, jak innym Żydom, zabroniono mu wstępu do biblioteki („bo Żydzi roznoszą choroby”). Zakazano mu prenumerować gazety i czasopisma, mieć maszynę do pisania i telefon, kupować papierosy i kwiaty, trzymać w domu zwierzęta – ukochanego kota musiał uśpić. W końcu wygnano go z jego domu na przedmieściach Drezna. Razem z żoną musiał przenieść się do Judenhausu, specjalnej kamienicy, do której zsyłano Żydów jeszcze niedeportowanych do obozów zagłady. Klemperera przed wywózką ratowała żona Eva, znana pianistka i malarka, która nie była żydowskiego pochodzenia. Było jednak jasne, że nie będzie w stanie chronić go w nieskończoność.
