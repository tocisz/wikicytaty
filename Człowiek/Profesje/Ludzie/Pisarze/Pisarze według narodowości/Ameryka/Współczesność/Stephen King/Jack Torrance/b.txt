Section: Jack Torrance / O Jacku Torrance'ie
Autor: Piotr Kletowski, Filmowa odyseja Stanleya Kubricka, wyd. Korporacja Ha!art, Kraków 2006, ISBN 978-83-89911-46-9, s. 259.

Jack Torrance, stukający na rozklekotanej maszynie do pisania i rozpruwający siekierą drzwi rodzinnego apartamentu, to najdoskonalsza metafora uwikłanego w świat artysty, jaką spłodziło kino Stanleya Kubricka. Artysyt-Fausta, podpisującego z demonem swego szaleństwa cyrograf, konieczny do stworzenia autentycznego dzieła sztuki. Artysty, który nie tylko płaci haracz obłędu swojemu twórczemu geniuszowi, ale z tego szaleństwa czerpie motywację do artystycznej kreacji. Jakby wsłuchiwał się w słowa Nietzschego o tym, że to samo, co nas zabija, jeśli nie zdoła nas zniszczyć, czyni nas jeszcze silniejszymi. Szaleństwo staje się impulsem, wyznacznikiem i samą treścią artyzmu, w efekcie czego samo kreowanie staje się szalestwem, ale szaleństwem zbawiennym, bo potrafiącym zmierzyć się z koszmarem człowieka i świata. Dopiero poprzez artyzm stający się transgresją rozumu rzeczywistość paradoksalnie nabiera sensu - sensu etycznego, objawiając całą prawdę stwierdzenia Nietzschego o tym, że "tylko jako zjawisko estetyczne jest istnienie świata usprawiedliwione" [cytat w cudzysłowie pochodzi od Friedricha Nietzschego].
