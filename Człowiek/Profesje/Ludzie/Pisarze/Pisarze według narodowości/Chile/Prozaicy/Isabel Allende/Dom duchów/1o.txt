Section: Dom duchów

Rodziła się nowa i arogancka klasa społeczna. Ważniaczki w zagranicznych strojach, egzotycznych i błyszczących jak robaczki świętojańskie, puszyły się w lokalach rozrywkowych i prowadzały pod rękę z nowymi, aroganckimi ekonomistami. Powstała kasta wojskowych, która szybko zajęła kluczowe stanowiska. Ci, którzy dawniej uważali, że wojskowy w rodzinie to nieszczęście, wykorzystywali wszystkie swoje wpływy, by umieścić synów w akademiach wojskowych i proponowali żołnierzom córki. W kraju było pełno ludzi w mundurach, sprzętu wojskowego, flag, hymnów i defilad, ponieważ wojskowi wiedzieli, że naród potrzebuje symboli i rytuałów.
