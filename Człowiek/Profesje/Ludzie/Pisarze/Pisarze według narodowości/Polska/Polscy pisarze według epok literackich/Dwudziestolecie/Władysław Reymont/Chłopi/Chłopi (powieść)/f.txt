Section: Chłopi (powieść) / Tom I Jesień / Rozdział VII
Opis: wstęp do opowieści Rocha o psie Pana Jezusa.

Roch powrócił mocno wzburzony, oswobodzić musiał psa, bo skowyt było słychać już gdzieś w opłotkach.
– I pies stworzenie boskie, i czuje krzywdę jako i człowiek... Pan Jezus miał też swojego pieska i nie dał nikomu krzywdzić... – powiedział porywczo.
– Pan Jezus by tam miał pieska, jak wszyscy ludzie?... – wątpiła Jagustynka.
– A żebyście wiedzieli, to miał i Burkiem go przezywał...
