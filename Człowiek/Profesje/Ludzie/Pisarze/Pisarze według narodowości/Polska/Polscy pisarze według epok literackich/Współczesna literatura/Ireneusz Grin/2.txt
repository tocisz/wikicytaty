Section: Ireneusz Grin
Źródło: Wspólne strachy, „Dekada Literacka” 2008, nr 1 (227)

Zachwycała mnie moda na polski kryminał. Uważałem od dawna, że należy tę modę kreować, by w ilości była siła. Liczyłem, że z ilości narodzi się jakość i, podobnie jak kilka lat temu mogliśmy ogłosić rachityczne natenczas narodziny z popiołów, tak już niedługo przyjdzie nam obwieścić powstanie nowej szkoły w europejskim piśmiennictwie beletrystycznym. A imię jej będzie: Polska Szkoła Kryminału. Albo Czterdzieści i Cztery. Albo jakoś tak. Proszę sobie wybrać.
Obecnie uważam, że ilość przeradza się w jakość zdumiewająco powoli. Że to stachanowskie tempo wylęgu polskich kryminałów nie przekuwa się w rzeczy samej w nic istotnego. Nie oznacza to oczywiście, że nie ma wyjątków. Są – i dzięki nim właśnie ostro widać regułę.
