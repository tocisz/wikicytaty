Section: Andrzej Dębkowski / O twórczości Andrzeja Dębkowskiego
Autor: Leszek Żuliński, Fragment wstępu do książki „Magiczne pomysły. Felietony”

O książce „Magiczne pomysły”. Dlaczego te „kroniki zelowskie” Dębkowskiego uważam za tak ważne i tak twórcze. W tym – zdawałoby się malkontenctwie i wybujałym krytycyzmie – dopatruję się także prawdziwego patriotyzmu autora. Bo dość już wszyscy mamy pompatycznych frazesów i ideowych deklaracji pseudodziałaczy hiperpartaczy. Dębkowski w swoim „realizmie krytycznym” spełnia jak gdyby podstawowe wymogi pozytywizmu: dba o pracę od podstaw i pracę organiczną. Czy pora wracać do tamtych fetyszy, fetyszy sprzed stu lat? Ano, znaleźliśmy się w takim momencie życia narodowego, że rzeczywiście wiele rzeczy rozpoczynamy od nowa, od nowa budujemy Polskę (znowu!), i trzeba nam prawdy, a nie kadzidła. I trzeba nam obcej w Polsce umiejętności: różnić się pięknie. (…) Czy Dębkowski dożyje świata, o jaki walczy? Czy my wszyscy dożyjemy? Czy proces kształtowania się lepszego życia zamknie się w krótkim wymiarze lat, czy długim wymiarze pokoleń? Nie wiem. Czarno widzę walkę z rodzimym Ciemnogrodem i z pozostałościami wieloletniej biedy, ale bez ludzi o poglądach Dębkowskiego nadziei w ogóle by nie było.
