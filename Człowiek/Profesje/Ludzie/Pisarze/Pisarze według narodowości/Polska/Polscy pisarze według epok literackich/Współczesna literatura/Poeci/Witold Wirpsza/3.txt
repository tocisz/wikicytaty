Section: Witold Wirpsza / O Witoldzie Wirpszy
Autor: Krzysztof Siwczyk, Wirpsza, Witold: Faeton 2; Utwory ostatnie, „Gazeta Wyborcza”, 10 grudnia 2007.
Zobacz też: Czesław Miłosz

W głębokim sensie Wirpsza to anty-Miłosz. (…) O ile Czesław Miłosz pozostawił nam dokument przynoszący rodzaj ulgi i nadziei, o tyle Wirpsza pozostawia nas z pustymi rękami w obliczy zagłady jednostkowego istnienia. Żadna z duchowych nomenklatur nie wydaje się mu wystarczająca w momencie rozpadu i śmierci. Nic nie tłumaczy absurdu końca. Nic nas nie tłumaczy, poza garścią wierszy, na które się zdobyliśmy, a i one ujawniają swoją wątpliwą moc ocalenia. (…) Wirpsza antycypował sytuację, z którą mamy do czynienia obecnie – najbardziej interesujące realizacje poetyckie mają miejsce poza medialnym mainstreamem, a poczucie wspólnoty doświadczenia w języku wartości uniwersalnych odeszło do lamusa. Dzięki twórczości Wirpszy można spokojnie odpocząć od przyciężkawych „płaszczy Konrada”. W zamian natomiast czeka nas podróż po bezdrożach polszczyzny, która uprawiana przez Wirpszę okazuje się klejnotem nowoczesnym, bezkompromisowym i wolnym od boskich resentymentów.
