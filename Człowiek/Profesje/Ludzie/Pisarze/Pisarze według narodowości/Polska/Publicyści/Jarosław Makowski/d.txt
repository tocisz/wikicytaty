Section: Jarosław Makowski
Źródło: http://www.newsweek.pl/polska/wielkanoc-koscielna-krucjata-przeciw-unii,artykuly,408964,1.html?src=HP_Left_Section_2 Kościelna krucjata przeciw Unii, newsweek.pl, 16 kwietnia 2017
Zobacz też: Donald Tusk, Jan Paweł II, Kościół katolicki w Polsce, Prawo i Sprawiedliwość, Unia Europejska

Zapytacie, skąd nagle w retoryce Kościoła, który garściami bierze kasę z unijnych środków, Europa stała się symbolem wszelkiego zła? Otóż odpowiedź zdaje się banalna. Biskupi zaatakowali Unię, gdyż Wspólnota nie dała się zaszantażować PiS-owskiemu rządowi w sprawie wyboru Donalda Tuska na szefa Rady Europejskiej. I nie odpuszcza w sprawie respektowania przez Warszawę unijnych standardów demokratycznych. Tak więc Kościół polski postanowił przekreślić dziedzictwo Jana Pawła II, który wskazał miejsce Polski w rodzinie narodów Europy, mówiąc to słynne zdanie: „od Unii Lubelskiej do Unii Europejskiej”. Robi tak, by wspierać rząd PiS, który chce rozluźnienia relacji Warszawy z Brukselą. Polscy hierarchowie znów pokazują - wbrew większości Polek i Polaków, którzy nie wyobrażają sobie życia poza Unią, choć mają do UE swoje uwagi - że droższa jest dla nich dobra relacja z antyeuropejskim PiS-owskim rządem niż dobro kraju. Mówienie dziś przez hierarchów, że Unia jest wcieleniem wszelkiego zła, gdy tysiące rodaków żyje i pracuje w Europie, to wpisywanie się w antyunijną retorykę, którą od dłuższego czasu karmi nas PiS. Sęk w tym, że im bardziej PiS idzie na zwarcie z Unią, im bardziej próbuje nam Unię obrzydzić, tym bardziej Polacy demonstrują swoje przywiązanie do Zachodu. Tego Zachodu, którym tak pogardzają rodzimi hierarchowie.
