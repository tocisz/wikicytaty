Section: Gra w klasy / O Grze w klasy
Autor: Julio Cortázar, Dalszy ciąg dotyczy serii pytań…, ze zbioru Niespodziewane stronice, tłum. Iwona Krupecka, s. 249.

„Life” chciałby wiedzieć, czy Gra w klasy wpłynęła na twórczość powieściową młodszych pisarzy latynoamerykańskich i na czym ten wpływ polega. Prawdę mówiąc, dla kogoś, kto stara się być na bieżąco z literaturą współczesną, a poza tym żyje w Europie i gra na trąbce, nie jest rzeczą łatwą śledzić z bliska ewolucję tego gatunku na naszych ziemiach. Znam jednak wystarczająco wiele książek młodych twórców, aby podejrzewać, że bardziej niż doświadczeniem literackim Gra w klasy dla wielu osób była czymś w rodzaju szoku egzystencjalnego. Toteż jej wpływ, miast techniczny czy językowy, był raczej pozaliteracki, tak jak zamierzył sobie jej autor, pisząc tę, jak zwykło się ją nazywać, antypowieść.
