Section: Nawiedzony dom / Dialogi postaci
Źródło: s. 74

– Babciu, ja ci powiem, ale ty nikomu nie mów. Ona kradnie nasze listy. (…)
– Dziecko, co ty opowiadasz, po cóż jej nasze listy?
– Po nic. To są złośliwości.
Pawełek uznał, że trzeba to babci wyjaśnić jakoś dosadniej.
– Ona je potem wrzuca do sedesu – oznajmił. – I spuszcza za nimi wodę. (…)
– Jezus Mario! – wykrzyknęła ze zgrozą. – Skąd wiesz? Widziałeś?!
– Widzieć to ich w sedesie nie widziałem, ale słyszałem spuszczanie wody.
Przez chwilę babcia milczała. Ochłonęła z zaskoczenia i opanowała wstrząs. (…)
– No wiesz…! – powiedziała z niesmakiem. – I to koniecznie musiało być po naszych listach?
