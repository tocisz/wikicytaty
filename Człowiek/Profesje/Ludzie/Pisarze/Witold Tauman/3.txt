Section: Witold Tauman / Taktotu

Krajobraz wiejski, wieś polska, kogut, jałówka, dwa drzewa, droga polna, mężczyzna czterdziestoletni, nieogolony, rower, płot, na płocie – znów kogut, traktor w polu, dwie krowy, pastwisko, zwój drutu, drzewo, znowu drzewo, i kolejne, dużo drzew, droga, dzieciaki wystające przy drodze ze słoikami pełnymi jagód, pies, dom, niewykończony, otynkowany do połowy, łąka, kobieta w polu, przy pracy. A wszystko to kneblowane, od lat kolonizowane, eksploatowane, metkowane, raz za razem zdradzane, poniżane, nazywane, drenowane, klepane pobłażliwie po głowie, milczące, wściekłe, umierające pomału, rok za rokiem, wyzbyte złudzeń, że ktoś przyjdzie na pogrzeb, bo u nas przecież wszyscy rodowody mają albo pańskie, albo żadne, deus ex machina po prostu, niepokalane poczęcie całego narodu, a co wcześniej, o tym nie mówmy.
