Section: Czerwoni Khmerzy
Autor: Haing S. Ngor, Kambodżańska odyseja, wydanie niezależne, Warszawa 1989

Doktrynerstwo popchnęło Czerwonych Khmerów do kłamstwa i przemocy. Zrobili z nas przymusowych robotników, a my produkowaliśmy coraz mniej i mniej, wyczerpani orką. Chcieli oczyścić kraj z zagranicznych, obcych wpływów, zatem burzyli świątynie Buddy, bo buddyzm przyszedł z Indii. Miasta dla nich były zbyt zachodnie, więc wyrzucili nas z nich. Postawili sobie za cel eliminację wszystkiego, co nie było rdzennie kambodżańskie. Cóż za hipokryzja! Czerwoni Khmerzy, z wyjątkiem tylko swej ciemnej karnacji, wszystko dostali z zagranicy. Z Chin. Koncepcja „wielkiego skoku naprzód” pochodziła z ideologii Mao Tse-tunga [Mao Zedonga].Decyzja wysłania intelektualistów na wieś, by nauczyli się czegoś od chłopów, była inspirowana rewolucją kulturalną w Chinach. Karabinki AK 47, czapki z daszkiem, zielono-oliwkowe mundury, ciężarówki – były chińskie. Nawet muzyka była chińska, tyle że z khmerskimi słowami. Ich największą siłą była propaganda. Wiedzieli o tym doskonale, że większe kłamstwa przechodzą łatwiej niż małe. System ten był nam tak obcy, że poddawaliśmy się bez walki. A gdybyśmy nawet mogli protestować – co było zabronione – to jak? Przy pierwszej lepszej „zniewadze” winnego zabierano. Znikał on definitywnie. Zwykłe otwarcie ust było bezużyteczne i niebezpieczne.
