Section: Pancho Villa / O Pancho Villi
Autor: Simon Sebag Montefiore, Potwory. Historia zbrodni i okrucieństwa, tłum. Jerzy Korpanty, wyd. Świat Książki, Warszawa 2010, ISBN 9788324715480, s. 202–203.

Zwany El Centauro del Norte (Centaurem Północy), Pancho Villa zdobył sobie reputację quasi-romantycznego meksykańskiego bohatera ludowego, która jednak przesłania jego prawdziwe oblicze. Inteligencja, charyzma i zdolności dowódcze Villi uczyniły z niego głównego gracza na polityczno-rewolucyjnej scenie, podczas gdy skłonność do przemocy, wielkie ambicje i wyrachowana brutalność sprawiły, że stał się on archetypowym wzorcem południowoamerykańskiego caudillo. (…) Dziś wielu Meksykanów wspomina Villę z dumą i rozrzewnieniem za rolę, jaką odegrał w czasie rewolucji oraz za odważne występowanie przeciwko amerykańskiemu supermocarstwu. Zapominają jednak o tym, że w rzeczywistości Villa był bandytą i watażką, dla którego rewolucja stanowiła wygodną wymówkę dla dokonywania kolejnych przestępstw i zbrodni.
