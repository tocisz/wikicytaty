Section: Leszek Balcerowicz / Trzeba się bić z PiS o Polskę
Źródło: Rozdział XI. Jaki kapitalizm? w: Trzeba się bić z PiS o Polskę, Wydawnictwo Czerwone i Czarne, Warszawa 2016, ISBN 9788377002186, s. 271.

(…) w Rosji Putina, gdzie powodzenie lub klęska każdego większego przedsiębiorstwa zależy od jego powiązań z władzą polityczną i z aparatem państwa, w tym z byłym KGB. Biznesmeni, którzy mają dobre dojścia do władzy politycznej, mają jednocześnie coś w rodzaju polisy ubezpieczeniowej. To działa na prostej zasadzie – wierzyciele uznają, że tym firmom bezpieczniej pożyczać pieniądze, bo jeśli wpadną w tarapaty, władza polityczna im pomoże. Mniej to ryzykowne, niż pożyczać firmom, które nie mają powiązań. Taki kapitalizm, który po angielsku nazywa się crony capitalism, upolityczniony kapitalizm, jest bardziej skłonny do kryzysu właśnie ze względu na swój polityczny charakter niż kapitalizm, gdzie jest więcej wolnego rynku, a mniej zależności politycznej. A poza tym w tym kapitalizmie jest mało ekonomicznej konkurencji, bo wygrywa ten, kto ma lepsze powiązania z władzą i – dzięki temu – może wyeliminować swoich konkurentów. Po rosyjsku nazywa się to raket. Jest w nim wobec tego mało efektywności, a dużo korupcji. Takie upolitycznienie dotyczy firm prywatnych, stąd mówimy o kapitalizmie. Ale pamiętajmy, że najbardziej podległe bezpośrednim wpływom polityków są przedsiębiorstwa państwowe, bo ich prezesi są ostatecznie powoływani i odwoływani przez polityków. Dlatego muszą być posłuszni.
