Section: Justo José de Urquiza / O Justo Jose de Urquizie
Autor: Thomas Jefferson Page, La Plata. The Argentine Confederation and Paraguay etc., czyli badania w dolinie La Platy prowadzone w latach 1856-1859 z rozkazu rządu Stanów Zjednoczonych przez Tomasza Page'a, dowódcę wyprawy, Londyn 1859
Źródło: Auguste Guinnard, Trzy lata w niewoli u Patagonów (1856-1859), Wydawnictwo Literackie, Kraków 1988, ISBN 83-08-01735-5, tłum. Jerzy Sławomirski, s. 57-58.

Urquiza, wówczas kiedy go widziałem, wyglądał jeszcze młodo. Jest ciemnowłosy, przeciętnego wzrostu, doskonale zbudowany i ma wszelkie cechy natury energicznej i żywotnej. Głowa jego zwraca uwagę szerokimi konturami, masywnymi proporcjami i rysami twardymi i wyrazistymi. Całość tchnie inteligencją, lecz inteligencją, która całkowicie nad sobą panuje. Oczy czyste, błyszczące i wyraźnie zarysowane, rzucają przenikliwe spojrzenie. Usta są zarazem delikatne i dobrotliwe. Głowa jego nie jest głową awanturnika, lecz męża stanu, a równocześnie bohatera, ze szczególnym piętnem siły, spokoju i władczości. By budzić respekt, nie musi Urquiza uciekać się do szarlatanerii ani udawania. Jest wielki poprzez swą naturalność i prostotę. W wyglądzie jego nie ma nic afektowanego i czuje się, że człowiek ten stoi na wysokości swego zadania. Jego szlachetna postawa, swobodne zachowanie, pełne godności maniery oraz słowa jasne i wyważone znamionują duszę wzniosłą i uczciwą, bystrość rozumu i trafność osądu. Wpływ, jaki wywiera otoczenie, odczuwany jest przez każdego z zadowoleniem tak wielkim, jak wielkie są rzadkie przymioty ducha, którymi Urquiza jest obdarzony, a wiadomo przy tym, że wszystko zawdzięcza sobie, tak wykształcenie, jak i wysoką pozycję.
