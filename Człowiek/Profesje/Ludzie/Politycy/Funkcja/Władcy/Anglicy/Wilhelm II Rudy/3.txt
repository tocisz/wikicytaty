Section: Wilhelm II Rudy / O Wilhelmie II
Autor: Rodney Castleden, Krwawi mordercy, maniacy szaleni i nienawistni – od starożytności do czasów współczesnych. Część I – zabójstwa polityczne, truciciele i trucicielki, szaleńcy, wyd. Bellona, tłum. Olga Kaczmarek, Warszawa 2008, s. 166.

Był niski, krępy i dość otyły, miał burzę rudych włosów i wyraźnie rumianą cerę. Rude włosy i czerwona twarz zdobyły mu przydomek „Rudy”. Jego osobowość była wyjątkowo nieprzyjemna. Nie lubił ludzi, był tyranem. Okrutny, chciwy, arogancki, ulegał napadom gwałtownych nastrojów i mściwej paranoi. Zraził do siebie Kościół nie tylko licznymi bluźnierstwami, lecz także obciążając go dużymi podatkami i zmuszając arcybiskupa Canterbury Anzelma do opuszczenia kraju. Głównie ze względu na te działania Wilhelm Rudy ucierpiał znacząco z rąk kronikarzy po śmierci – większość z nich stanowili bowiem mnisi. Wilhelm miał też skłonności homoseksualne i żywił sympatię do Żydów. W epoce zdominowanej przez antysemityzm i homofobię takie tendencje były niszczące dla każdej osoby publicznej, nie mówiąc już o królu. Pogorszyły też dodatkowo jego ocenę w oczach Kościoła.
