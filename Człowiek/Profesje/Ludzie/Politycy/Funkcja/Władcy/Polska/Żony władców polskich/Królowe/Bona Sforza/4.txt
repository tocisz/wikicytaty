Section: Bona Sforza / O Królowej Bonie
Autor: Stanisław Grzybowski, Dzieje Polski i Litwy (1506–1648), Kraków 2000.

Procesowała się z sąsiadami, najeżdżała ich dobra, zaokrąglała swe granice. Przede wszystkim jednak inwestowała. Olbrzymie dochody (…) lokowała w zakup włości nowych, bądź wykup z zastawu starych, albo w lepszą organizację już posiadanych. Za te sumy budowano warownie strzegące granic Podola przed Tatarami i Mazowsza przed Prusami: Rów zwany teraz Barem na cześć jej posiadłości we Włoszech, Kamieniec Podolski, Krzemieniec, Ciechanów i wiele innych. Powstawały sumptem królowej na Litwie i Rusi szkoły i szpitale, mosty, młyny i folusze, ustępowało powoli zacofanie cywilizacyjne znacznych połaci kraju.
