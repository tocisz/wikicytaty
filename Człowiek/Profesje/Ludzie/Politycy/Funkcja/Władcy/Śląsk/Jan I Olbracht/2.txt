Section: Jan I Olbracht / O Janie I Olbrachcie
Autor: Michał Ogórek, Poczet królów polskich, Agencja Wydawnicza Grobla IV, Gdańsk 2007, ISBN 9788392274940, s. 55.

Jan Olbracht jest pierwszym polskim królem nowożytnym. Nie ma w tym ani cienia jego osobistej zasługi: nie wynika ani z jego cech charakteru, ani z postępowania. Po prostu z jego panowania ku powszechnemu zaskoczeniu skończyło się średniowiecze. Ale Jan Olbracht, ani prawdę mówiąc, nikt inny, nie byli na to przygotowani. Wszystko wokół było jeszcze średniowieczne. Toczono całkowicie średniowieczną wojnę z Turcją, w której jak za najgorszych dawnych czasów wyginęli prawie wszyscy jej uczestnicy (…). Za panowania tego monarchy w Krakowie wybudowano Barbakan w dawnym stylu gotyckim, choć można było trochę wyprzedzić epokę i spróbować zbudować już coś nowatorskiego, choćby w stylu barokowym, zanim go jeszcze wymyślono. W efekcie Kraków stał się zabytkowym miastem jeszcze w trakcie jego budowy. Jan Olbracht zmarł nagle, nie dowiedziawszy się o tym, jak przełomowe było jego panowanie.
