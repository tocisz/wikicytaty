Section: Władysław II Wygnaniec / O Władysławie II Wygnańcu
Autor: Józef Ignacy Kraszewski, Wizerunki książąt i królów Polski

Pańskiej postaci nie miał. Blisko pół wieku przeżywszy Władysław na twarzy wyryte miał jakby zobojętnienie do życia, spokój i łagodność jego graniczyły z odrętwieniem. Oczyma rzucał i poglądał tak, jakby go to, co widział, niewiele zajmowało ani radowało, ani smuciło. Rysy już nieco rozlane nie piękne były ani brzydkie, strój nie objawiał dbałości o powierzchowność i okazałość. Suknie na nim leżały tak, jak mu je dano i włożono, nie troszczył się o nie wiele. Jedna poła płaszcza wlokła się po ziemi, druga zadzierała się do góry, rękaw nałożonym był na prawej, spuszczony na lewej ręce.
