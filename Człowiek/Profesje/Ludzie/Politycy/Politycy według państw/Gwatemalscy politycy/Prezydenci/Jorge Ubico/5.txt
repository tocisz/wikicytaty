Section: Jorge Ubico / O Jorge Ubico
Autor: Artur Gruszczak, Ameryka Środkowa z serii Historia państw świata w XX wieku, Wydawnictwo Trio, Warszawa 2007, ISBN 9788374361323, s. 148–149.

Ubico był brutalnym, porywczym władcą. Miał zwyczaj przechadzania się po Pałacu Prezydenckim z długim biczem w ręku, którym smagał bezlitośnie za błahe przewinienia służbę, żołnierzy, a nawet własnych ministrów. Nieokrzesanie, grubiaństwo, pyszałkowatość i nieznajomość dobrych manier były tematem licznych plumas, dowcipów o dyktatorze krążących po całym kraju. Ubico obsesyjnie bał się rewolucji. Uważał, że wszelkie poglądy nawołujące do zmiany czy nawet usprawnienia ustroju społeczno-gospodarczego są dziełem komunistycznych podżegaczy. Komunizm stanowił dla niego synonim opozycji i nieposłuszeństwa wobec jego rządów. Był także niechętny demokracji, uważał, że jest luksusem, na które biednych państw, jak Gwatemala, nie stać.
