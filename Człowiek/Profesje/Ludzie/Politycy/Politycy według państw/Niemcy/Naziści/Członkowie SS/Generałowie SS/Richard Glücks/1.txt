Section: Richard Glücks / O Richardzie Glücksie
Autor: Rudolf Höß, Autobiografia Rudolfa Hössa komendanta Auschwitz, tłum. Wiesław Grzymski, Wydawnictwo Mireki, s. 186.

Glücks był typowym urzędnikiem, bez żadnego zrozumienia dla praktycznych zagadnień. Było on przekonany, iż można wszystkim kierować zza biurka. Pracując pod kierownictwem Eickego, był on w obozach prawie niezauważalny, mimo iż od czasu do czasu przyjeżdżał w towarzystwie Eickego do poszczególnych obozów. Nie miało to jednak praktycznego znaczenia, nie widział on niczego i nie nauczył się widzieć. Jako oficer sztabowy Glücks nie miał u Eickego prawie żadnego wpływu, ponieważ ten wszystkie sprawy załatwiał sam, przeważnie z komendantami podczas przeprowadzanych inspekcji obozów. Mimo to Eicke liczył się z nim i w sprawach personalnych Glücks był czynnikiem decydującym, ze szkodą dla obsady sztabów komendantur. Różni komendanci kilkakrotnie próbowali unieszkodliwić Glücksa, jednakże jego pozycja u Eickego była nie do podważenia.
