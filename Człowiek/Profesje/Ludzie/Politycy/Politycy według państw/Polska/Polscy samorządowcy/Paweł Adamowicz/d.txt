Section: Paweł Adamowicz / O Pawle Adamowiczu
Opis: fragment uchwały Senatu Rzeczypospolitej Polskiej z dnia 24 stycznia 2019 upamiętniającej Pawła Adamowicza – prezydenta Gdańska (1965–2019).
Źródło: https://www.gdansk.pl/wiadomosci/senat-rp-przyjal-uchwale-upamietniajaca-prezydenta-gdanska-pawla-adamowicza,a,136568 Senat RP przyjął uchwałę upamiętniającą prezydenta Gdańska Pawła Adamowicza, gdansk.pl, 24 stycznia 2019.

Zginął w czasie wystąpienia na zgromadzeniu publicznym w Gdańsku, na którym jego mieszkańcy wyrażali swoją solidarność z potrzebującymi w naszym kraju. Ta tragiczna śmierć wstrząsnęła Polską i odbiła się szerokim echem za granicą, wywołując współczucie dla Bliskich Zmarłego Prezydenta oraz powszechne potępienie zbrodni, której padł ofiarą. (…) Od początku lat 90. aktywnie uczestniczył w życiu publicznym, jako prorektor ds. studenckich, radny, a następnie przewodniczący Rady Miasta, by w 1998 r. objąć urząd prezydenta miasta Gdańska, który piastował nieprzerwanie przez kolejne 2 dekady. Politycznie kształtowały go środowiska Ruchu Młodej Polski i gdańskich liberałów. Jednak nade wszystko ukształtowała go wielka epopeja „Solidarności”, którą otworzył strajk sierpniowy. (…) Świadomy, że dzieło „Solidarności” ma wymiar uniwersalny, którego nie można roztrwonić, ani o którym nie można zapomnieć, zaangażował się w tworzenie Europejskiego Centrum Solidarności.
