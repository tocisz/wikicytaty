Section: Kazimierz Lutosławski / O Kazimierzu Lutosławskim
Autor: Tomasz Szymański, Ksiądz Kazimierz Lutosławski. Biografia kapłana, wychowawcy i polityka, Drozdowo 2017, s. 149-150.

Zajmowała go bardzo sprawa zakresu ingerencji państwa w wychowanie dzieci. Przekonywał, że należy oprzeć system oświaty na wolności decydowania przez rodziców o wychowaniu potomstwa, nawet gdyby wychowanie było prowadzone w duchu antyreligijnym. Oczywiście jako kapłan katolicki nad taką możliwością wielce ubolewał, ale uznawał zasadę pierwszeństwa władzy rodzicielskiej nad państwową. Głosił więc poglądy wolnościowe, dające obywatelom możliwość korzystania z praw, które uważał za naturalne. Odebranie rodzicom dzieci uważał za możliwe tylko w przypadku zagrożenia fizycznego, nie zaś zaniedbywania należytej opieki.
