Section: Nicu Ceaușescu / O Nicu Ceaușescu
Autor: Przemysław Słowiński, Dyktatorzy i ich kobiety. Seks, władza i pieniądze, Wydawnictwo Videograf, Chorzów 2013, ISBN 9788378351320, s. 180–181.

Najważniejszy był syn Nicolae i Eleny, Nicu, (…) wychowywany przez rodziców na następcę tronu i Bożego pomazańca. Zdegenerowany alkoholik i sadysta, pierwszy sekretarz partii w Sibiu w Transylwanii. Jak kraj długi i szeroki krążyły opowieści o jego złośliwym okrucieństwie i bestialstwie: o znajdującej się na tyłach jego biura „sali tortur”, gdzie miał ponoć zgwałcić dziesiątki kobiet, czy bzdury o wyrywaniu paznokci dziecku-gimnastyczce, Nadii Comaneci, by udowodnić jej, że należy całkowicie do niego. Wielbiciel drogich, zachodnich samochodów, często po pijanemu powodował wypadki, w których zdarzały się i śmiertelne ofiary. Wszystko jednak uchodziło mu na sucho. Dobrze czuł się w roli partyjnego wizytatora jednostek wojskowych. W ciemnych okularach i sportowej koszuli z lubością mieszał z błotem nie tylko żołnierzy, ale i najwyższych oficerów. Po obaleniu tatusiowej dyktatury znaleziono podobno w jego apartamentach w Sibiu najbardziej wyuzdane filmy pornograficzne (wiele z udziałem dzieci), a także całą kolekcję zakrwawionej bielizny nieletnich ofiar jego lubieżności.
