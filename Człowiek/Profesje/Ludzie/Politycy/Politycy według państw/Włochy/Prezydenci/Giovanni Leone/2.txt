Section: Giovanni Leone / O Giovannim Leone
Autor: Kazimierz Kozub, Politycy z pierwszych stron gazet, wyd. Iskry, Warszawa 1976, s. 252.

Giovanni Leone jest mężczyzną drobnym i niskim, co dało mu kiedyś przydomek „małego lwa”. Jest niezmiernie ruchliwy, zawsze wesoły i uśmiechnięty, mówiący niezwykle szybko; niektórzy dziennikarze obliczyli nawet, że średnio w ciągu jednej minuty wypowiada aż 160 słów. Niezmiernie zręczny jako adwokat i jako polityk, mający setki przyjaciół w różnych partiach politycznych, opowiadający zawsze najlepsze anegdoty – jest Leone powszechnie ceniony nawet przez politycznych przeciwników. W swojej partii należy do skrzydła umiarkowanego; jeszcze pół roku przed wyborem na prezydenta prowadził rokowania z partiami w celu uniknięcia referendum antyrozwodowego. W rokowaniach tych potwierdził raz jeszcze opinię o sobie, że umie znajdować kompromisy i wyjścia z beznadziejnych – wydawałoby się sytuacji.
