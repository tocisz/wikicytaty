Section: Józef Musioł / Przesłuchanie

Pamiętam słowa byłego gubernatora generalnego w Polsce, prezydenta hitlerowskiej Akademii Prawa, dr. Hansa Franka, wypowiedziane w procesie przed Trybunałem Międzynarodowym w Norymberdze: „trzeba będzie tysiąca lat, aby świat zapomniał o zbrodniach hitlerowskich”.
Bzdura. Ilu dziś pamięta – o, na przykład gdyby zapytać po kolei przechodzących drogą młodych ludzi. Skoro zapominają nawet te ofiary, ponieważ nie chcą z tym żyć, skoro tamci oprawcy żyją w większości na wolności, to chyba ci, wśród których żyją, nie pamiętają, bo jeśli pamiętają i razem z nimi żyją, to… Nie, nie będę wyciągał wniosków.
