Section: Włodzimierz Wróbel
Opis: o sytuacji wywołanej pandemią wirusa SARS-CoV-2 w Polsce.
Źródło: http://monitorkonstytucyjny.eu/archiwa/13058 Włodzimierz Wróbel: W czasie stanu zagrożenia epidemicznego nie można przeprowadzić wyborów prezydenckich, monitorkonstytucyjny.eu, 16 marca 2020.

Jeżeli rozprzestrzenianie się wirusa wymaga podjęcia ponadstandardowych działań o charakterze ogólnopolskim, to ich zastosowanie powoduje konieczność wprowadzenia w kraju stanu nadzwyczajnego. Każda bowiem sytuacja, gdy zwykłe środki konstytucyjne są niewystarczające do usunięcia zagrożenia, stanowi stan szczególnego zagrożenia uzasadniający wprowadzenie stanu nadzwyczajnego. Pojęcia konstytucyjne mają znacznie szerszy zakres znaczeniowy niż terminy używane przez ustawodawcę np. w tytułach aktów prawnych. Kwalifikowanie określonego stanu jako stanu nadzwyczajnego w rozumieniu konstytucyjnym, w tym w szczególności stanu klęski żywiołowej, nie zależy od terminu, jakim posłuży się ustawodawca albo organ władzy wykonawczej wprowadzający na terenie kraju określone rozporządzenie (o którym mowa w art. 228 ust. 2 Konstytucji), ale od zakresu ograniczeń praw i wolności, które wynikają z danej ustawy i innych aktów prawnych wydanych na jej podstawie oraz powodów wydania określonego aktu prawnego.
