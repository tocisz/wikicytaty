Section: Albert Speer / O Albercie Speerze
Autor: Daniel Myerson, Pięciu tyranów, tłum. Agnieszka Dębska, Wydawnictwo Amber, 2002, ISBN 8324100857, s. 66–67.

Jako ostatni zjawił się Albert Speer, najbystrzejszy z całej grupy. Inteligencja jednak zwiększa tylko ogrom jego winy. Ten architekt dał się uwieść możliwościom, jakie otworzyła przed nim potęga Hitlera: Berlin, Monachium, wreszcie całe Niemcy musiały być po wojnie przebudowane na wielką skalę. Speer zajmował się też przemysłem zbrojeniowym. Dokonał w tej dziedzinie istnych cudów, utrzymując zwiększoną wydajność do samego końca wojny, mimo ciężkich bombardowań alianckich. Osiągnął to po części dzięki swojemu geniuszowi organizacyjnemu, po części zaś dzięki bezwzględnemu wykorzystaniu niewolniczej siły roboczej. Tysiące mężczyzn i kobiet zaharowywały się na śmierć w fabrykach broni.
