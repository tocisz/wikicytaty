Section: Wilhelm Burger / O Wilhelmie Burgerze
Autor: Rudolf Höß, Autobiografia Rudolfa Hössa komendanta Auschwitz, tłum. Wiesław Grzymski, Wydawnictwo Mireki, s. 164.

Burger był dobrym pracownikiem i wszystko, do czego się zabrał, miało ręce i nogi. Brakowało mu jednak doświadczenia obozowego i musiał się dopiero uczyć. Nie było to korzystne dla Oświęcimia, w tym bowiem właśnie czasie gwałtownie wzrosła liczba więźniów. Burger czynił wszystko, co mógł, aby sprostać zadaniom. Dzięki uprzedniej wieloletniej pracy w WVHA miał tam wielu dobrych znajomych i uzyskiwał różne przydziały i zezwolenia, jednakże i on nie mógł dać rady w związku ze wzrostem liczby więźniów. Do tego doszły jeszcze coraz dotkliwsze ograniczenia wojenne. Zarówno w zakresie odzieży, jak i wyżywienia wszędzie występowały braki lub obniżki przydziałów. Burger wiele improwizował, nauczył się tego na froncie, był także spostrzegawczy. Nie mógł jednak być wszędzie, a jego cały personel administracyjny nie był wiele lepszy od personelu obozowego czy komendantury. Było tam wielu nieudaczników, co powodowało nieporządki, które by nie występowały, gdyby pracowali tam uczciwi i odpowiedni podoficerowie.
