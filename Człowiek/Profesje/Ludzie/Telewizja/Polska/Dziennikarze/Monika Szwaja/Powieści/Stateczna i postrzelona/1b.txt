Section: Stateczna i postrzelona / Dialogi

– Młodzieży, czy nie moglibyście zaśpiewać czegoś wesołego, bo powiało egzystencjalnym smutkiem z tej całej dyskusji. Jak z grobu.
Na to Asia z Patrycją jak jeden mąż przytuliły się do Janka i wydały z siebie rzewną pieśń:
– Mój sokoleeeeeee czarnooki!
– Sokół nie ma czarnych oczu – zaprotestował jeden ze studentów (…), widocznie posiadający zacięcie ornitologiczne. – On ma bure takie.
– Pyyyytaj o mnie góóóór wysokich – zawodziły dziewczyny (…). – Pytaj o mnie kwiatów polnych…
– Ptaków polnych!
– Ptaków. Ptaków? I uwooooolnij mnieeeee! (…)
– Mój sokole, mój przejrzystyyyyy!
– No nie (…). Ja się nie zgadzam na żadne przejrzyste sokoły. Przecież to ewidentna bzdura. Śpiewamy coś innego.
– Ja proszę rozmarynu – zażądała znienacka babcia Marianna. – Ty mne, Stanyslawa szpiewala taka piosenka o rozmarynu. (…)
– O mój rozmarynie, rozwijaj się – zaśpiewał ochoczo Gwózdek. – O to chodziło, pani hrabino?
– Baronin, ne hrabina. Baronowa – sprostowała Marianna z wdziękiem. – Wy do mne, dżeczy, też możecze mówicz Oma, babcza. Szpiewaj, szpiewaj.
– Pójdę do dzieewczyny, pójdę do jedynej, zaciągnę się… na sznurku…
– Dlaczego na sznurku? – chciała wiedzieć Marianna. – Czągnącz na sznurku? Do czego?
– Do dziewczyny to zapytam się – skorygowała babcia Stasia. – Dopiero jak mi odpowie „nie kocham cię”…
– Już wiem (…). Ułani werbują, strzelcy maszerują, zaciągnę się…
– Na sznurku – dośpiewali Kajtek z Jagódką.
– Do czego on szę zaczągnie na sznurku???
– Dadzą mi kabacik z wyłogami, dadzą mi kabacik z wyłogami…
– Co to jest kabaczyk? On szę je? Warziwo?
– I czarne buciki, i czarne buciki z ostrogami…
– Na sznurku!
– Nyc ne rozumim, ale to ladna piosenka, szpiewajcze dalej. – Marianna pogodziła się z losem i pociągnęła zdrowy łyk koniaczku (…). Pieśń popłynęła już bez przeszkód, aż dobrnęła do okropnie nieprzyzwoitej ostatniej zwrotki, nie jestem pewna, czy istniejącej w pierwotnej wersji utworu. Marianna znowu domagała się tłumaczenia, ale zakrzyczeliśmy ją gremialnie. Jest w narodzie jednak jakieś poczucie stosowności.
