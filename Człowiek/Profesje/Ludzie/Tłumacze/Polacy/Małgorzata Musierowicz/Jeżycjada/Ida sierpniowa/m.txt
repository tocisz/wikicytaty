Section: Ida sierpniowa / Dialogi
Źródło: s. 30, 31
Zobacz też: Patrycja Borejko, imię, Wergiliusz

– Chciałbym wiedzieć, jak się nazywasz.
– Nazywam się Borejko. Ida.
– Ida? Rzadkie imię – stwierdził pan Paszkiet bez zainteresowania.
– To z powodu Id Marcowych. Urodziłam się bowiem piętnastego marca, a mój ojciec jest filologiem klasycznym. (…)
Ciekaw jestem – powiedział – jak nazwałby cię ojciec, gdybyś przyszła na świat w lutym – poprawił się w fotelu i z lekką kpiną patrzył na swoją damę do towarzystwa.
– Kto go wie (…). Moja starsza siostra rodziła się tego samego dnia co Wergiliusz, z tym że oczywiście on się urodził w siedemdziesiątym roku przed naszą erą. Miała zostać nazwana Wergilią; podobno mama się uparła, że to nie jest imię dla chrześcijanki. I samowolnie dała jej imię Gabriela. A kiedy się urodziła moja młodsza siostra…
– Sekundę – przerwał zainteresowany pan Paszkiet. – Ile was jest w sumie?
– Sióstr?
– Tak.
– Cztery.
– Oho.
– Właśnie. No więc moja młodsza siostra… ale czy to pana interesuje?
– Wiesz, że nawet tak (…) A więc? Twoja młodsza siostra?…
– Tak, miała być Tibullą. Ale ponieważ tatę wysłali w podróż służbową, mama przemyciła Natalię.
– Wydaje mi się, że imię Natalia ma też źródłosłów łaciński (…). Rzeczownik „natalis” oznacza dzień urodzin.
– A to możliwe, bo tata jakoś mało się złościł po powrocie. No, a nasza najmłodsza siostra jest Patrycją Lidią.
