Section: Alberto Bachelet / O Alberto Bachelecie
Autor: Carlos Prats, Dziennik chilijskiego żołnierza, czyli prawo ponad życie (wpis z 13 marca 1974), tłum. Alicja Zalewska, Wydawnictwo Ministerstwa Obrony Narodowej, Warszawa 1979, ISBN 8311064067, s. 119–120.
Zobacz też: Gustavo Leigh

Wiadomość o śmierci Alberta Bacheleta poruszyła mnie głęboko. Musiałem uspokajać Zofię [żonę Carlosa Pratsa], na której wieść ta wywarła straszliwe wrażenie. Wersja oficjalna mówi o zawale serca w więzieniu. Nie ma wątpliwości. Czegóż bowiem można było oczekiwać po tym, co musiał przeżyć cierpiąc fizycznie i moralnie, poniżany jako człowiek i żołnierz? Wszyscy ponadto wiedzieli, że miał już jeden zawał i takie traktowanie go miało na celu właśnie wywołanie nowego kryzysu. Trzymali go przez całe dwa dni na stojąco, kazali jego podwładnym upokarzać go i ubliżać mu, pozbawiali go wody i dawali przesolone jedzenie, na koniec, według ostatnio nadeszłych informacji, skrępowanego zmuszali w akademii lotniczej do skakania przez wiele godzin. [Gustavo] Leigh i małoduszny generał Gutierrez, teraz w roli „nienagannego prokuratora”, są tak samo winni śmierci Alberto Bacheleta, jak ten, który naciska spust pistoletu lub zadaje cios. Generał Bachelet był godnym i nieskazitelnym lotnikiem, jego śmierć jest hańbiącym piętnem na rządzącym kwartecie [juncie].
