Section: Maciej Chełmicki / O Maćku Chełmickim
Autor: Stanisław Janicki, Film polski od A do Z, Wydawnictwa Artystyczne i Filmowe, Warszawa 1977, s. 51.

Maciek jest postacią tragiczną, rozdartą między obowiązkiem, przysięgą, która go jeszcze wiąże, a uczuciem i sumieniem. Stoi przed koniecznością dokonania wyboru. Sytuacja, w jakiej się znalazł, narzucona mu została przez splot historycznych wydarzeń. Los Maćka ukazany został na tle i w ścisłym związku z przełomowymi dla całego narodu chwilami. Po krwawej wojnie narodził się nowy porządek społeczny. Dla wielu był to czas próby, czas rozterek i trudnych decyzji. Również antagonista Maćka - ów działacz komunistyczny, przeżywa tuż przed śmiercią głęboką osobistą tragedię; jego syn został aresztowany za udział w walce z bronią przeciwko władzy ludowej. Wajda łączy w Popiele i diamencie w sposób niejako syntetyczny los jednostki z losami narodu. Zamyka tym samym okres rozrachunków z przeszłością i otwiera nową problematykę - związaną z czasami pokoju. Rozdarcie bohatera Popiołu i diamentu było - jak pisano - tym motywem emocjonalnym, który natychmiast uzyskał szeroki oddźwięk społeczny.
