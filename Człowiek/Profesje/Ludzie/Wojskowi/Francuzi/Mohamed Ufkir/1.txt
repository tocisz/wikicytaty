Section: Mohamed Ufkir / O Mohamedzie Ufkirze
Autor: Władysław B. Pawlak, Druga księga zamachów, Państwowe Wydawnictwo Iskry, Warszawa 1974, s. 309–310.

Wszystko właściwie obraca się wokół roli, jaką Ufkir odegrał jako inspirator, zleceniodawca i bezpośredni uczestnik porwania i zniknięcia marokańskiego przywódcy opozycji. W prasie paryskiej nazwano Ufkira „mieczem monarchii”. Pozostawiono otwartą kwestię, czy był tylko podporą tronu czy też dawał upust własnej, niepohamowanej żądzy władzy. Nazywano go człowiekiem twardym. Pisano o nim jako o prowokatorze i okrutniku. W Indochinach, gdzie nosił mundur francuski, dowodził oddziałem pacyfikacyjnym. W niepodległym Maroku zorganizował służbę bezpieczeństwa. Maczał palce w wywołaniu niewczesnej rewolty w górach Rifu dla skompromitowania partii Istiklal. Popisał się krwawym stłumieniem buntu. Tygodnik L’Express odnalazł w Casablance ludzi, którzy opowiadali, że Ufkir osobiście uczestniczył w mordowaniu więźniów.
