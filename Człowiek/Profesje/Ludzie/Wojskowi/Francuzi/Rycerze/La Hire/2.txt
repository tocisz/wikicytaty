Section: La Hire / O La Hire
Autor: Ludwik Stomma
Źródło: Ludwik Stomma, Tadeusz Dominik, Kobiet czar…, Wydawnictwo Książkowe Twój Styl, Warszawa 2000, ISBN 8371631537, s. 82.

Nawet wśród ludzi początków XV wieku, w pogardzie mających własne i cudze cierpienie, uchodził Etienne de Vignoles, zwany La Hire, za okrutnika wyjątkowej miary. Taką miał fantazję, że w zdobytych zamkach w Artois skazywał każdego z Anglików na inny rodzaj śmierci. Szły w ruch pale, piły, topory, młoty; zrzucano ich z wież, rozdzierano końmi, łamano kołem, obdzierano ze skóry, zawieszano w żelaznych klatkach na rogach ulic… Twierdzi kronikarz, iż póki czegoś oryginalnego nie wymyślono miał La Hire twarz posępną. Rozbawiała go dopiero nowa zupełnie tortura i jej się przyglądając, zapraszał towarzyszy na wino i śpiew.
