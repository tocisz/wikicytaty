Section: Waldemar Skrzypczak / O Waldemarze Skrzypczaku
Autor: Stanisław Skarżyński
Źródło: https://oko.press/misiewicz-degraduje-generala-skazony-genetycznie-choc-ojciec-byl-kurierem-ak-a-dziadek-oficerem-ii-rp/ Misiewicz degraduje generała. „Skażony genetycznie”, choć ojciec był kurierem AK, a dziadek oficerem w II RP, oko.press, 2 lutego 2017
Zobacz też: Bartłomiej Misiewicz

Obrażeni przez Misiewicza dziadkowie Waldemara Skrzypczaka nie byli żołnierzami komunistycznego wojska. (...) Pierwszy został zmobilizowany w 1939 roku i zginął po tygodniu wojny podczas bombardowania Twierdzy Modlin. Drugi dziadek Waldemara Skrzypczaka był oficerem Wojska Polskiego w II Rzeczpospolitej. W 1939 walczył z Niemcami, został wzięty do niewoli, wypuszczony, wstąpił do Związku Walki Zbrojnej, a po aresztowaniu za sabotaż na kolei trafił do obozu w Buchenwaldzie, skąd wyszedł dopiero w 1945 roku. Do Polski wrócił w 1947, wstąpił do Ludowego Wojska Polskiego. Niemal od razu trafił na dwa lata do kopalni za obrażenie po pijanemu Józefa Stalina. Potem siedział znowu – za to, że był przedwojennym oficerem, aż do 1951 roku. Do armii w PRL już nigdy nie wrócił. Ojciec Waldemara, Zdzisław, podczas II wojny światowej był kurierem Armii Krajowej.
