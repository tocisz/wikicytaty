Section: Tadeusz Żelechowski
Opis: o napadzie UPA na pociąg osobowy relacji Bełżec-Rawa Ruska-Lwów 16 czerwca 1944.
Źródło: Jan Szatsznajder, Cichociemni…, op. cit., s. 167–168.

Gdzieś w początkach czerwca „Godziemba” polecił mi, abym sprawdził wiadomość otrzymaną od naczelnika stacji kolejowej Bełżec. Wziąłem ze sobą piątkę zuchów. Furmanką podjechaliśmy (…) I nagle – wstrząsający widok. Tuż przy torach – trupy kobiet i mężczyzn. Okazało się, że jedna z band UPA napadła na pociąg (już go nie było). Wszystkich Polaków ukraińscy bandyci wyciągnęli z wagonów i pomordowali w okrutny i bestialski sposób. Zbezcześcili także ciała nieżyjących. Nie oszczędzili nawet ciężarnej niewiasty, przekłuwając ją bagnetem do ziemi. Zginęły 34 osoby. Zdążyliśmy, jeszcze przed „wizytą” Gestapo, wykonać serię zdjęć dokumentacyjnych, by następnie przekazać je do Londynu via dowództwo Okręgu. Wtem ktoś krzyknął: Cisza! Usłyszeliśmy jakiś jęk. Spod jednego z ciał wydostaliśmy, jeszcze dającą oznaki życia, moją łączniczkę – Annę Wudkiewicz. Przetransportowaliśmy ją do Tomaszowa Lubelskiego. Przeżyła własną śmierć. Otrzymała niebezpieczny postrzał w szyję. Jej syn, Wacław, był partyzantem w naszym oddziale.
