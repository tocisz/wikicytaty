Section: Wacław Alchimowicz / O Wacławie Alchimowiczu
Autor: Wiesław Jan Wysocki, Rotmistrz Pilecki, Warszawa 1994, s. 134 i 136.

Alchimowicz przekazywał wiadomości dotyczące życia publicznego, jak choćby o fałszerstwach podczas referendum, o fałszowaniu wyniku przez komisje wyborcze i tajnych instrukcjach przygotowujących aparat terroru do wyborów oraz o strukturze MBP i poszczególnych departamentach. (…) uważał, że przede wszystkim osoby związane z Delegaturą powinny się ukryć, gdyż będą w krótkim czasie aresztowane, a przekazywał tę informację w kwietniu 1947 r. Andrzej przekazywał też informacje typowe dla przecieków, a dotyczące metod, operacji, planów aparatu partyjno-policyjnego, m.in. o działalności agenta UB w oddziale „Ognia” na Podhalu, o zmobilizowaniu w stolicy kilku tysięcy agentów, wśród których byli również duchowni. Poinformował m.in. o okolicznościach aresztowania Franciszka Niepokólczyckiego i członków Obszaru Południowego WiN; ostrzegł, iż zagrożony aresztowaniem jest „kierownik wywiadu winowskiego” w Olsztynie Kazimierz Czarnocki; zdobył wyciągi z zeznań złożonych w śledztwie przez Kazimierza Leskiego. Ujawnił Pinesa, wileńskiego Żyda, agenta MBP, związanego z NKGB, który jako przedstawiciel Ministerstwa Przemysłu pod nazwiskiem Zacharewicz miał być wysłany do Londynu, by tam nawiązać kontakt z pozostającymi na emigracji Polakami.
