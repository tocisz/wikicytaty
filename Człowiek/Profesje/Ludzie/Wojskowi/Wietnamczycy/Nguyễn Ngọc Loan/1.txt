Section: Nguyễn Ngọc Loan
Opis: w rozmowie z Orianą Fallaci, kiedy jakiś czas po wojnie wietnamskiej pracował jako zwykły kucharz w miasteczku Burke; Loan odniósł się wówczas do książki Oriany, na której zamieszczono zdjęcie przedstawiające Loana dokonującego egzekucji.
Źródło: Il Potere, cyt. za: Oriana Fallaci, Wywiad z władzą, tłum. Hanna Borkowska, wyd. Świat Książki, Warszawa 2012, ISBN 978-83-7799-652-2, s. 11.

(...) Wietkong używał książki do celów propagandowych, moi wrogowie w rządzie posługiwali się nią, aby udowodnić, że człowiek do tego stopnia skompromitowany nie zasługuje na prestiżowe stanowisko, że powinienem odejść z armii. Fakt, że zostałem ciężko ranny w walce, w której nie miałem obowiązku brać udziału, był dla nich bez znaczenia. Pewnego dnia dali książkę swoim dzieciom, żeby zaniosły ją do szkoły. Szkoły, w której uczyły się również moje dzieci. I moje dzieci ją zobaczyły. Wróciły do domu głęboko poruszone, mówiąc, że nie pójdą więcej do szkoły. Dlaczego, spytała moja żona. Bo w szkole jest książka, która pokazuje, jak tatuś zabija człowieka, odparły, a inne dzieci mówią, że tatuś jest zabójcą. Tatuś nie jest zabójcą, wyjaśniła im żona, jest żołnierzem; czy nie wstydzą się słuchać podobnych potworności? Nie, ponieważ żołnierze strzelają do ludzi, którzy strzelają, a tatuś strzelił do człowieka ze związanymi rękami, odparły dzieci. Widać było na okładce. Musiałem zabrać dzieci ze szkoły i upłynęło dużo czasu, zanim przekonałem je, że nie jestem zabójcą, tylko żołnierzem, że strzeliłem do człowieka, który strzelał. Nie w tym momencie, ale wcześniej. Jeszcze więcej czasu potrzebowałem, aby przekonać dzieci, że nawet jeśli popełniłem błąd, strzelając do niego, kiedy nie strzelał, zapłaciłem za ten błąd i nadal ciężko płacę.
