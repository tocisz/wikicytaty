Section: Wydawca
Autor: Wojciech Orliński, Kto ocalił „Władcę pierścieni”, czyli dlaczego literat ucieka od wolności, „Gazeta Wyborcza”, 13–14 września 2014.

W romantyzmie, tak samo jak dzisiaj, muzą dającą najsilniejsze natchnienie była nie Erato, Kaliope czy Melpomena, tylko Zaliczka. I nie przyfruwała sama z siebie, tylko od wydawcy, który potem prośbą i groźbą wymuszał zamówione dzieło. Nie wiadomo, czy Mickiewicz napisałby „Pana Tadeusza” bez determinacji swojego paryskiego wydawcy Aleksandra Jełowieckiego. Owszem, zdarzają się scenariusze, w których pisarz nie od razu znalazł wydawcę kuszącego zaliczkami i straszącego procesami. Norwid większość twórczości napisał do szuflady. Ale to nadal nie znaczy, że poznalibyśmy ją bez wydawcy. Tyle że ten pojawił się dwa pokolenia później. To Zenon Przesmycki – „Miriam”.
