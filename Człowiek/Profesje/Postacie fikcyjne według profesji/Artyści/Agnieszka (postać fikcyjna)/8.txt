Section: Agnieszka (postać fikcyjna) / O Agnieszce
Autor: Klaudiusz Święcicki, http://filmowo.net/recenzja-filmu/smolensk-2016/ Smoleńsk (2016), filmowo.net

(...) tryska energią swej młodości i bezkompromisowego podejścia do świata. Nie tylko strój (dżinsy, bluzka) – czyli powierzchowność – świadczą o jej związkach z kontrkulturą epoki, w której dorastała. Jest w niej wynikający z niezgody na zastaną rzeczywistość bunt Janis Joplin czy Judith Maliny – wielkich kontestatorek tych szalonych lat. Tak jak one chce zmieniać świat. Gdyby była Amerykanką walczyłaby o zniesienie segregacji rasowej, przeciwstawiałaby się zbrodniom wietnamskim czy po prostu konsumpcjonizmowi cywilizacji „eat and shit”. Mieszkając w Niemczech pewnie pytałaby się – jak bohater powieści Henricha Bölla „Zwierzenia klowna” – o amnezję swoich rodziców, przejawiającą się w niemożliwości przypomnienia sobie, czym zajmowali się w czasach Hitlera. Agnieszce przyszło jednak mieszkać w kraju nad Wisłą. Dlatego odkrywając historię ojca (Mateusza Birkuta) i syna (Macieja Tomczyka) dokonała rekonstrukcji dziejów PRL-u, najpierw tragicznych (stalinizm), potem już coraz bardziej przechodzących w tragifarsę (Polska Gierka). A przecież to Agnieszka i Maciek mieli być spełnieniem mitu PRL-owskiego egalitaryzmu. Ukształtowana przez ideologię nowa inteligencja (załóżmy, że Agnieszka jako córka listonosza była pierwszą inteligentką w rodzinie) i wielkoprzemysłowa klasa robotnicza miały być podporami systemu. W zamian za zgodę na „namiestniczy tron” (Jacek Kaczmarski) oferowano im relatywnie niezłe zarobki (robotnicy wielkich, socjalistycznych fabryk) i kontrolowane sączenie zachodnich idei: książki, filmy, sztuka (to raczej dla inteligencji). Całość miała dopełniać jeszcze „socjalistyczna welfare state”: mały fiat, M 4 oraz powiew Zachodu, czyli „Marlboro” i Coca-cola, a od czasu do czasu „Kojak” czy inne „Aniołki Charliego” w kolorowej TVP. Ale marzenia władzy rozwiały się szybko. Agnieszka i Maciek (Jerzy Radziwiłowicz) krytycznie spojrzeli na rzeczywistość, odkryli absurdalność systemu i postanowili go zmienić. Bliższe okazały się dla nich wartości przechowywane przez niedobitki przedwojennej inteligencji (Agnieszka) czy Kościół katolicki (przyjaciele-robotnicy). Uznali wartość ogrywanych przez propagandę realnego socjalizmu takich słów, jak: prawda, sprawiedliwość i równość (Komitet Helsiński, KOR, Wolne Związki Zawodowe, Latający Uniwersytet).
