Section: Howard Hughes / O Howardzie Hughesie
Autor: Tomasz Raczek
Źródło: Zygmunt Kałużyński, Tomasz Raczek, Leksykon filmowy na XXI wiek. Rarytasy, niewypały i kurioza, Instytut Wydawniczy Latarnik im. Zygmunta Kałużyńskiego, Michałów-Grabina 2006, s. 24–25.

(…) Ten wszechstronnie uzdolniony młodzieniec wkroczył do Hollywood jako producent filmu o lotnikach I wojny światowej Anioły piekieł – realizowanego długo i wielkim nakładem kosztów. Tak długo, że w Hollywood wszyscy śmiali się z młodego bogacza: przepuści pieniądze i nic z tego nie wyjdzie. Ale wyszło. Film okazał się sukcesem kasowym, a Howard Hughes nieszablonowym człowiekiem, dla którego jednak ważniejsze od kina stały się… samoloty. Co prawda nadal produkował filmy i to z takimi gwiazdami jak Jean Harlow czy Jean Russell, a prywatne życie spędzał u boku najpierw Katherine Hepburn, potem Avy Gardner, wreszcie całego haremu powabnych i żądnych kariery starletek, ale tak naprawdę interesowało go konstruowanie coraz nowocześniejszych samolotów. To była jego życiowa pasja. Postać Hughesa bogata była i w ciemne barwy: cierpiał na liczne fobie, z biegiem lat stawał się coraz większym odludkiem, wreszcie zamknął się w pokoju, z którego miesiącami nie wychodził. Jakiż to materiał na film! Jakiż materiał na aktorską kreację! (…)
