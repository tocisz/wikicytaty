Section: James Jesus Angleton / O Jamesie Jesusie Angletonie
Autor: Waldemar Łysiak
Źródło: Artur Borzyczkowski, Rozmowa-rzeka z Waldemarem Łysiakiem w: Waldemar Łysiak, Piórem i mieczem, Wydawnictwo Ex Libris, Warszawa 2001, ISBN 83-88455-03-6, s. 282-283.
Zobacz też: Aldrich Ames

(...) ten facet miał fascynującą osobowość i był żywą legendą walki z komunizmem. Nie ukrywam, że bardzo przypadł mi do gustu. Spędziłem w jego towarzystwie, m.in. przy kartach, zaledwie parę godzin, następnego dnia odleciał do Tel Awiwu. Dopiero później, wiele lat później, zrozumiałem jak bardzo tragiczną figurą był Angleton. Według mnie - w sensie wręcz Szekspirowskim, chociaż według jego krytyków był bardziej figurą tragikomiczną niż tragiczną. Miał na koncie dwie duże "wpadki" - jedną przez nadmierne zaufanie, drugą przez nadmierny brak zaufania. Niedługo po II Wojnie skompromitował się, wierząc do końca, czyli do zdemaskowania, w niewinność swego przyjaciela, Kima Philby'ego, sowieckiej wtyczki wewnątrz sztabu brytyjskiej Secret Service. Gdy Philby uciekł do Moskwy - Angleton przeżył głęboki szok. Cała ta afera zatruła go, uczyniła "chorym na podejrzliwość". Jako szef kontrwywiady CIA - tak zaciekle i tak brutalnie szukał KGB-owskich "kretów" wewnątrz "Firmy", że wprost zdemolował system bezpieczeństwa wewnętrznego Centralnej Agencji Wywiadowczej. Vulgo: osiągnął cel odwrotny od zamierzonego, bo ów słaby system umożliwił później prosowiecką działalność Aldricha Amesa. Chciał dobrze, wyszło źle. Bez wątpienia wszakże - był to mężczyzna, w najlepszym sensie tego słowa, facet z jajami, należący do wilczego gatunku, basior.
