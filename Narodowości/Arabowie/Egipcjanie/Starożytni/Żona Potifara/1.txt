Section: Żona Potifara / O żonie Potifara
Autor: Ludwik Stomma
Źródło: Ludwik Stomma, Tadeusz Dominik, Kobiet czar…, Wydawnictwo Książkowe Twój Styl, Warszawa 2000, ISBN 8371631537, s. 55–56.

Była ona kobietą wystarczając o inteligentną, by rozumieć to wszystko, co wytłumaczyliśmy powyżej. Ekscytacja seksualna też nie tłumaczy niczego, gdyż wokół posiadłości pętało się pełno żołnierzy, ludzi wolnych, a wyposzczonych na służbie, którzy chętnie posłużyliby za erotyczne pogotowie ratunkowe, nie wkraczając w patos dramatu. Czemu więc zdecydowała się na unicestwienie Józefa? Przecież faktu, że kiedykolwiek opuści on więzienie, nie mogła nijak przewidzieć. Z lochów faraona – to był pewnik – wychodziło się bowiem tylko na cmentarz i w wiecznie nieistnienie, gdyż zwłok skazańców nie mumifikowano, co było jedynym sposobem zapewnienia bytu po drugiej stronie wód. W grę nie mogły wchodzić żadne wewnątrzdomowe rozgrywki czy zazdrość o władzę. Tu była Putyfarowa zbyt potężna. Jedno jej słowo i kariera młodego niewolnika z barbarzyńskich stron byłaby nieodwołalnie skończona. Dlaczego więc? Pozostaje jedna tylko logiczna odpowiedź: Putyfarowa była w Józefie zakochana. Zresztą porzućmy eufemizmy – po prostu go kochała. W momencie kiedy przyjmiemy taką tezę, w miejsce jednej tragedii pojawiają się dwie. Putyfarowa mogła się „położyć” ze swoim niewolnikiem, nie miała jednak możliwości tego zrobić, nie zaznaczając go piętnem śmierci. Uczucie było jednak silniejsze. Józef musiał i nie mógł, ona nie mogła i musiała. Bardzo to smutne, ale tak bywa w miłości.
