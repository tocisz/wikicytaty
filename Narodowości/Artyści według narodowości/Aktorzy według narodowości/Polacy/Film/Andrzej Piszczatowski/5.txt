Section: Andrzej Piszczatowski / O Andrzeju Piszczatowskim
Autor: Krzysztof Gordon, http://cjg.gazeta.pl/CJG_Trojmiasto/1,109143,9454666,Andrzej_Piszczatowski_nie_zyje.html Andrzej Piszczatowski nie żyje, gazeta.pl, 18 kwietnia 2011

To zawsze brzmi jak komunał, ale Andrzej był naprawdę wspaniałym człowiekiem, niezwykle uczciwym. To przyjaciel, na którym można było polegać w każdej sytuacji. Był też – do samego końca – wielkim optymistą. I wspaniałym aktorem, świetnie przygotowanym do zawodu. Swój talent pokazał już w Gdańsku. Potem okazało się, że równie dobrze radzi sobie jako reżyser słuchowisk radiowych. Poza tym był naprawdę oczytany; z tego co wiem przez rok studiował w Gdańsku polonistykę, dostał nawet na tym pierwszym roku nagrodę dla najlepszego studenta. W efekcie w kółko polecał nam jakieś lektury, byli to często pisarze, o których nie słyszeliśmy nigdy wcześniej. Poza tym, o czym mało kto wie, Andrzej był osobą uzdolnioną plastycznie. A w młodości zajmował się sportowo jeździectwem, nawet odnosił ogólnopolskie sukcesy jako junior. Potem jednak za bardzo urósł i musiał zrezygnować z kariery sportowca. Fioła na punkcie koni miał jednak zawsze i nawet mnie tym zaraził. Aha, jeszcze jedno: świetnie gotował.
