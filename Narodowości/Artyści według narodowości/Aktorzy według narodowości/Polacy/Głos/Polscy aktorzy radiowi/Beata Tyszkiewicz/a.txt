Section: Beata Tyszkiewicz / Nie wszystko na sprzedaż (2004)
Źródło: s. 117–118

Swobodnie czułam się na planie u Juliusza Machulskiego. W jego scenariuszach zawsze można coś dodać lub zmienić, dobry pomysł był przez niego „kupowany”, i tak każdy dokładał swój kamyczek do całości. Realizując „Vabank II”, w którym grałam „hrabinę” Żwirską, zapytał mnie:
 – Co byś powiedziała strażnikowi pilnującemu głównej bramy więzienia, żeby odwrócić jego uwagę, by móc sforsować wyjście i porwać naczelnika więzienia?
 – Przepraszam, czy ja byłam z pieskiem czy bez pieska?... – powiedziałam spontanicznie.
I tak w filmie zostało.
