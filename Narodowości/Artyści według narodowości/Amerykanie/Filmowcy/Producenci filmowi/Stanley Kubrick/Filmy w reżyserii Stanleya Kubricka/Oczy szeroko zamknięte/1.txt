Section: Oczy szeroko zamknięte / O Oczach szeroko zamkniętych
Autor: Piotr Kletowski, Filmowa odyseja Stanleya Kubricka, Korporacja Ha!art, Kraków 2006, ISBN 978-83-89911-46-9, s. 334.

Jeśli nawet „Oczy szeroko zamknięte” nie zyskają statusu arcydzieła, tak jak „2001: Odyseja kosmiczna” czy „Mechaniczna pomarańcza”, nie oznacza to, że ostatnie dzieło Stanleya Kubricka sprowadzić można do „fantazji starszego pana”. Adaptacja opowiadania Arthura Schnitzlera, której dokonał twórca „Lśnienia”, to pomimo swej fabularnej prostoty i ascetycznego zastosowania środków filmowego wyrazu, jeden z najbardziej wyrafinowanych filmów mistrza, precyzyjna, znaczeniowa łamigłówka, w której niemalże każdy element – od meandrów opowiadanej historii, po elementy ikonograficzne – ukrywa zaprogramowany wcześniej sens, dotykający problemu ludzkiej aktywności seksualnej i związanej z nią pułapek.
