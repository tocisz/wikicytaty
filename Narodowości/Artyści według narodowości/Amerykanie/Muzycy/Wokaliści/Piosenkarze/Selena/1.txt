Section: Selena / O Selenie
Autor: Tomasz Raczek, Karuzela z Madonnami. 57 bardzo zakręconych kobiet, Instytut Wydawniczy Latarnik, Michałów-Grabina 2003, ISBN 8391789136, s. 277.

Dla hiszpańskojęzycznych mieszkańców Ameryki Selena jest takim samym symbolem, jakim dla miłośników rock&rolla był niegdyś Elvis Presley, dla kinomanów – Marylin Monroe, a dla wszystkich zbuntowanych – James Dean. Meksykańscy emigranci, którzy zamieszkują południowe stany USA (przede wszystkim Teksas), najczęściej znaleźli się tam nielegalnie. Uciekli ze swojej ojczyzny przed biedą, głodem, wyzyskiem. Uciekli tam, gdzie ich nie chciano. Przyzwyczaili się więc, że aby wieść lepszą egzystencję, muszą się jak najszybciej zamerykanizować, zatrzeć za sobą ślady, wymazać cechy swojej prawdziwej osobowości. Nie umieli być dumni z tego, kim są. Nie widzieli nawet, że jest to możliwe. I oto pojawił się zwykła dziewczyna, taka jak oni, która udowodniła, że tak można. Okazało się, że jet nie tylko urodziwa, zdolna, obdarzona głaszczącym duszę głosem, ale także odważna i mająca wyraźne poczucie godności. Taką postawą zmuszała wszystkich dokoła, by ją zaakceptowali. I podziwiali!
