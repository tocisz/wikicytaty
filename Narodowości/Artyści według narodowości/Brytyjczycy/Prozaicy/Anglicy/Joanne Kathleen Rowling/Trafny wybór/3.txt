Section: Trafny wybór
Źródło: s. 77

Fats uważał, że dziewięćdziesiąt dziewięć procent ludzkości popełnia błąd, który polega na wstydzeniu się tego, kim się jest: ludzie kłamali w tej kwestii – kłamali i udawali kogoś innego. Dla Fatsa uczciwość była walutą, jego bronią i sposobem na życie. Innych bycie uczciwym przerażało i szokowało. Fats odkrył, że pozostali śmiertelnicy wikłają się w kłopotliwe sytuacje i grę pozorów, skazując się na życie w ciągłym strachu, że prawda o nich wyjdzie na jaw. Jego natomiast pociągała naturalność, wszystko, co choćby nawet brzydkie, było szczere – włączając w to najróżniejsze brudy, które w ludziach w rodzaju jego ojca budziły niesmak i gorycz.
