Section: Tomasz Biernacki
Źródło: http://www.teatry.art.pl/!rozmowy/ccze.htm „Nasz Dziennik”, 24 października 2006

Rzeczywiście, zawsze dyryguję z pamięci i czynię tak ze względów czysto praktycznych. Po pierwsze, daje mi to możliwość ciągłego kontaktu ze śpiewakami i z orkiestrą, śledzenie partytury i przewracanie jej kartek skupia uwagę nie tam, gdzie powinna być ona skierowana. Ciągły kontakt wzrokowy ze sceną jest nieoceniony. Po drugie, niejako „ujmowałoby” to jedną z rąk, którą zamiast dyrygować, przewracałbym strony. Po trzecie wreszcie, wymusza rzetelne i dokładne nauczenie się partytury. Zwykle trwa to od dwóch tygodni do miesiąca, czasem odrobinę dłużej.
