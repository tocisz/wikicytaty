Section: ABBA
Autor: Marek Sierocki, Alfabet muzyczny. Spotkania z idolami popkultury, Grupa Wydawnicza Foksal, Warszawa 2014, ISBN 978-83-7881-409-2

Rozpoczęło się pasmo niezwykłych sukcesów Abby, zespołu, który podbił cały świat, a pochodził z kraju, w którym mieszkało zaledwie kilka milionów ludzi. Pokochała ich Europa, pokochała Ameryka, pokochała Australia. Dokument rejestrujący australijską trasę był jednym z pierwszych filmów muzycznych wyświetlanych w naszych kinach. Jak to zwykle bywa, publiczność podzieliła się na dwa wrogie obozy, jedni kochali Abbę - za przebojowe, niezwykle melodyjne piosenki, inni pogardzali nią, uznając ją za kwintesencję kiczu. Oczywiście byłem wśród tych pierwszych. Także dziś, kiedy po latach przyglądam się tym produkcjom, jestem pod wrażeniem. Zachwyca mnie, jak precyzyjnie zostały nagrane, jak czysto zostały zaśpiewane, jak fajne i bogate są aranżacje wykorzystujące instrumenty smyczkowe, sekcje dętą, świetną sekcję rytmiczną. (...) Polubiłem Abbę. Za wszystko, za chwytliwą nazwę utworzoną z pierwszych liter ich imion, za styl, profesjonalizm i wreszcie za coś, co było mi szczególnie bliskie: za umiejętność pisania rewelacyjnej muzyki tanecznej.
