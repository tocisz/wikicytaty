Section: Dziewice, do boju! / M

Młody barman nie znał ani Noela Harta, ani Dave'a McCormicka. Był jednak bardzo przyjacielski i poradził Grzegorzowi, żeby poszukał w porcie rybackim niejakiego Jima Magee, bardzo już leciwego rybaka, który ma zwyczaj przesiadywać w barze z rybami i owocami morza na Main Street.
– Bar się nazywa „Kitty Kellys”, tak samo jak ta sławna restauracja, byliście już? Nie? Musicie koniecznie. To za miastem, jak się jedzie na Slieve League. Restauracja, mówię. A co do baru, to Jim tam często jada, zwłaszcza odkąd stara Myrtle przestała znosić jego dziwactwa i przeniosła się do lepszego świata. Poznacie go bez trudności, bo to dziwak. Jest już prawie łysy, ale tego, co jeszcze ma, wystarcza mu na harcap. Zawsze ma chustkę wokół szyi, czerwoną albo czarną. No, czasami żółtą. Jim zna tutaj wszystkich, bo ma ze sto lat. No, dziewięćdziesiąt. Ten Noel, jakmutam, Hart, to wasz znajomy?
Grzegorz nie widział powodu, żeby nie zaspokoić ciekawości życzliwego Irlandczyka. Zwłaszcza że młodzian był rudy…
– To ojciec mojej przyjaciółki. Nie widzieli się od jej dzieciństwa.
Barman wytrzeszczył intensywnie zielone oczy i byłby zasypał Grzegorza tysiącem pytań, a może i poleciał pogadać sobie z Michaliną, ale do baru weszła w tym momencie spora grupa japońskich turystów, żądnych natychmiastowej degustacji irlandzkiego piwa. Musiał więc zająć się laniem guinnessa oraz kilkenny (o innych irlandzkich piwach Japończycy nie słyszeli) i obsługiwaniem rozgadanych gości. Grzegorz podziękował gestem, zostawił na barze kilka euro i poszedł do Michaliny.
Streścił jej pokrótce, czego się dowiedział i oboje skierowali się do drzwi.
Już za nimi dogonił ich barman wymachujący Grzegorzowymi euro. Spojrzał na niego z wyrzutem i wcisnął mu pieniądze do ręki.
– Nie mógłbym! Nie mógłbym! Mam nadzieję, że pani – tu ukłonił się Michalinie – znajdzie ojca. Tak musi być po prostu! Nie może być inaczej. Co za historia! Muszę wracać do moich Japończyków. Życzę pani powodzenia. Proszę mi koniecznie powiedzieć, kiedy wam się uda. Muszę uciekać! Slàn!
– Slàn – odpowiedziała machinalnie.
Grzegorz zdumiał się.
– Mówisz po irlandzku?
– Po irlandzku? Ach, oczywiście, że nie. Zapamiętałam tylko dwa słowa: slàn i slainte. „Cześć” i „zdrówko”. On nam powiedział „cześć”.
– A „zdrówko” powiemy sobie w tym barze, do którego cię zapraszam na piwko. Chodź. Coś mi mówi, że czeka na nas Jim Magee.
Michalina tylko westchnęła.
