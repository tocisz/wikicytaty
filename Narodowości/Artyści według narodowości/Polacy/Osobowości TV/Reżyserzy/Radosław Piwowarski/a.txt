Section: Radosław Piwowarski / O Radosławie Piwowarskim
Autor: Janusz Gazda, Piwowarski: szkic do portretu poety, „Kino” nr 9/1990

Wtłaczając go do szufladki z napisem 'kino rozrywkowe', mówiąc o nim, że ma wyraźny 'pociąg do opowiadania bajek', dopuszczono się uproszczeń. Radosław Piwowarski oferuje więcej, niż potrafiono dostrzec w jego filmach.(...) Jego koledzy współtworzyli nurt, który sami określili mianem 'kina moralnego niepokoju', ale on, choć podzielał ich poglądy na rzeczywistość, nie zdołał się wpisać do tego nurtu filmami. Zadebiutował na dużym ekranie w połowie lat 80., ale dość szybko, jak na polskie warunki, odrobił zaległości, realizując do końca dekady cztery filmy. Miał jednak pecha. Utwory jego kolegów ukształtowały kanon filmu wartościowego, ambitnego, opatrzonego obowiązkowym przymiotnikiem 'społeczny' lub 'obywatelski'. Ponieważ filmy Piwowarskiego nie mieściły się w tym kanonie, były inne, więc towarzyszyła im atmosfera dwuznaczna: niby je chwalono, ale jednocześnie traktowano jako mniej ambitne.
