Section: Irena Matuszkiewicz / O Irenie Matuszkiewicz
Autor: Bernadetta Darska, Kobieco, kryminalnie, kameralnie. O powieściach Ireny Matuszkiewicz, „Dekada Literacka” 2008, nr 1 (227)

Matuszkiewicz nie pisze klasycznych kryminałów. Wątek kryminalny w jej powieściach rozwijany jest równolegle do opisu rozwijającego się związku czy przyjacielskich spotkań bohaterów. Jest elementem codzienności, nie nadzwyczajnym wydarzeniem, ale czymś, co chwilowo komplikuje życie, więc należy się z tym uporać. Opisywane przestępstwa potencjalnie mogą się wydarzyć w pobliżu każdego z nas. Matuszkiewicz pokazuje, jak łatwo można być przypadkowo zamieszanym w sytuacje, w których prawo jest łamane, a odpowiednie siły, stojące na jego straży, niewiele mogą pomóc. Daje też receptę: co robić, żeby wtedy nie stracić głowy? Wykazać się sprytem, inteligencją, pomysłowością, umieć wykorzystać własne atuty i myśleć, przede wszystkim myśleć. Tak działają bohaterki powieści Matuszkiewicz.
