Section: Łysiak na łamach 2 / Inne
Źródło: „Najwyższy Czas! – Pismo konserwatywno-liberalne”, 23 października 1993, s. 74.

Wreszcie szok wszystkich przyzwoitych ludzi w tym kraju, którzy prędzej spodziewali się rozstąpienia ziemi niż ponownego wstąpienia komuny na tron. Ci ludzie trzymają się za głowy, płaczą lub wzywają Pana Boga. Nie powinni liczyć na Pana Boga – Pan Bóg jest największym nierobem; pracował przez tydzień i odtąd się byczy, nigdy i nigdzie nie ingeruje w interesie żadnej ze stron. Ma rację, bo gdyby słuchał posyłanych ku niebu próśb dwóch armii, które wyruszają przeciwko sobie, to by zwariował już milion razy od tej kwadratury koła. Biologia też ma to gdzieś – nie jesteśmy stworzeni do powszechnego szczęścia, tylko do powszechnego rozmnażania, trudno.
