Section: Mieczysława Ćwiklińska / O Mieczysławie Ćwiklińskiej
Autor: Marian Hemar, „Dziennik Polski”, 13 czerwca 1957, cyt. za: M. Bojarska, Mieczysława Ćwiklińska, Warszawa 1988

Mówi tym samym głosem, niskim, zuchwałym, kpiącym, tą samą nieskazitelną dykcją, której humor rzeźbi zdania, prześwietla słowa, na policzkach ma te same dołeczki! Jak nikt inny, jak żadna inna aktorka, ona, pani Miecia, Ćwikła, zawsze była uosobieniem Warszawy, warszawskiej Starówki. Widzę w niej jakiś głęboki symbol. Po wszystkich bombach i ogniach, burzach i zmorach, ona właśnie, żywa, tryumfująco młoda, rozżarzona uśmiechem, błyska do nas oczyma z londyńskiej sceny, sam już nie wiem – Ćwiklińska czy nasza, prawdziwa, Warszawa?
