Section: Jan z Kapadocji / O Janie z Kapadocji
Autor: Sigrid Maria Grössing, Kobiety za kulisami historii, Dom Wydawniczy Bellona, Warszawa 2002, ISBN 83-11-09591-4, tłum. Barbara i Daniel Lulińscy, s. 23.

(...) Jak dobrze, że mianowany przez niego [Justyniana] prefekt, Jan z Kapadocji, nie obawiał się ani Boga, ani ludzi i wyciskał z poszczególnych części kraju przeogromne sumy. Do państwowych kas w Konstantynopolu napływało mnóstwo złota i tyleż samo trafiało do prywatnej szkatuły prefekta. Były to w przeważającej mierze pieniądze i oszczędności odbierane bezlitośnie biedakom. Prefekt nie przejmował się losem chłopów, którzy z powodu zawyżonych podatków musieli sprzedawać swoje małe gospodarstwa, ani narzekaniem kupców, którzy zmuszeni byli zastawiać towar, żeby zapłacić zaległe podatki. Ludzi, którzy nie byli w stanie zapłacić podatków, posyłał na tortury. Aby zaoszczędzić więcej pieniędzy, ograniczył pocztę do minimum, tak że chłopi mieszkający w głębi kraju nie mogli wysyłać pocztowymi końmi swoich towarów na wybrzeże i musieli pieszo pokonywać niebezpieczne, trudne do przebycia trasy.
