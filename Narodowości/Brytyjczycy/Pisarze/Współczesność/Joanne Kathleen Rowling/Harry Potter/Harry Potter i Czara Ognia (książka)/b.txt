Section: Harry Potter i Czara Ognia (książka) /  / Bagman i Crouch

Harry, Ron i Hermiona stanęli na końcu, tuż za dwoma czarodziejami kłócącymi się o coś zażarcie. Jednym był staruszek w długiej nocnej koszuli w kwiatki. Drugi był najwyraźniej pracownikiem Ministerstwa Magii, w ręku trzymał parę spodni w prążki i wyglądał, jakby miał się rozpłakać ze złości.
– Załóż je, Archie, nie bądź głupi, przecież nie możesz paradować w czymś takim, mugole przy bramie już zaczynają coś podejrzewać…
– Kupiłem to w sklepie mugoli – upierał się staruszek. – Mugole to noszą.
– Mugolskie kobiety, Archie, nie mężczyźni! Mężczyźni noszą to! – odpowiedział czarodziej z ministerstwa, wymachując spodniami w prążki.
– Ani myślę chodzić w czymś takim – odrzekł oburzony staruszek. – Lubię, jak mi przewiewa intymne zakątki, to bardzo zdrowe…
