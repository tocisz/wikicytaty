Section: Harry Potter i Czara Ognia (książka) /  / Beauxbatons i Durmstrang

– No wiesz, zawsze są w nim dyrektorzy szkół – powiedziała Hermiona, a wszyscy na nią spojrzeli, nieco zaskoczeni – bo podczas turnieju w 1792 roku wszyscy trzej zawodnicy zostali ranni, kiedy wściekł się żmijoptak, którego mieli złapać.
Zauważyła, że wszyscy na nią patrzą i dodała tonem, którego używała zwykle, kiedy wyrażała łagodne zdziwienie, że nikt nie czyta książek:
– To wszystko jest w Historii Hogwartu. Ale, oczywiście, nie jest to dzieło całkowicie wiarygodne. Powinno raczej nosić tytuł: Skorygowana historia Hogwartu albo: Bardzo stronnicza i wybiórcza historia Hogwartu, wybielająca najciemniejsze karty z dziejów szkoły.
– O czym ty właściwie mówisz? – zapytał Ron, ale Harry już przeczuwał, co zaraz nastąpi.
– O SKRZATACH DOMOWYCH! – wrzasnęła Hermiona, dowodząc Harry'emu, że się nie mylił. – Na żadnej z tysiąca stron Historii Hogwartu nigdzie nie wspominają, że my wszyscy bierzemy udział w ciemiężeniu setek niewolników!
