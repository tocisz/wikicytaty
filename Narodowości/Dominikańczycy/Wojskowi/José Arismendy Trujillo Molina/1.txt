Section: José Arismendy Trujillo Molina / O José Arismendy Trujillo Molinie
Autor: Władysław B. Pawlak, Księga zamachów. Od Sarajewa do Dallas, Państwowe Wydawnictwo Iskry, Warszawa 1975, s. 279.

Najwięcej kłopotów miał dyktator z bratem Jose, zwanym Petanem. (…) Uprawiał na małą skalę to, co Rafael robił na wielką. W rządzonej przez siebie prowincji egzekwował śedniowieczne ius primae noctis. W oczach Trujilla seniora nie było w tym nic szczególnie zdrożnego; Petan uraził brata w miejsce znacznie czulsze. Stało się to wówczas, gdy Dominikana w 1940 roku – zaczęła po raz pierwszy w swych dziejach bić własną monetę. I wtedy Petan postanowił konkurować ze skarbem państwa, uruchomił konkurencyjną mennicę! Dyktator wpadł we wściekłość. Kazał własnego brata bez ceremonii zastrzelić. Wyznaczony dla wykonania polecenia zabijaka popadł jednak w rozterkę. Wykona rozkaz i zabije brata dyktatora? Ryzykowne, a nuż gniew już ostygł. To by się mogło źle skończyć dla nadgorliwego wykonawcy. Więc nie wykonać rozkazu? To wykluczone, takie lekceważenie woli dyktatora musiałoby pociągnąć fatalne skutki. Wobec tego zabijaka wybrał wyjście pośrednie, postrzelił Petana w nogę.
