Section: Stanisław Kuszewski / Współczesny film polski (1977)
Opis: o Hubalu
Źródło: s. 43.

Poręba zwraca uwagę w filmie na paradoksalną z pozoru sytuację: oto człowiek związany z dawnymi sympatiami z ziemiaństwem na skutek biegu wydarzeń staje się przywódcą ludowego ruchu oporu. Trzon jego oddziału stanowią chłopi i robotnicy, co świadczy, że odpowiedzialność za niepodległość kraju zaczynają brać na siebie masy ludowe. Dla polskiego odbiorcy dziś Hubal-Dobrzański jest jak kamień milowy rozdzielający dwie różne epoki i zarazem jak pomost pomiędzy tymi epokami. Wyświetlany na Kubie film przyjęty został jako artystyczny odpowiednik dziejów i postawy Che Guevary. Sugeruje on, że niekiedy płacąc cenę najwyższą podejmować trzeba walkę nawet bez szans na zwycięstwo dziś, po to, aby stworzyć sobą symbol niezbędny do tego, żeby móc zwyciężyć jutro.
