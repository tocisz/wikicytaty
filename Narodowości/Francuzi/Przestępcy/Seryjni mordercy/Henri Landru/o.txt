Section: Henri Landru / O Henrim Landru / Inne
Autor: Zygmunt Kałużyński
Źródło: Zygmunt Kałużyński, Tomasz Raczek, Leksykon filmowy na XXI wiek. Rarytasy, niewypały i kurioza, op. cit., s. 223.

Można też sobie wyobrazić, że usuwanie zwłok wymagało energii i wysiłku: w domku, który wynajął za miastem, Landru rozporządzał tylko kuchenką dwufajerkową i trupy musiał krajać – znaleziono ząb od piły, którą zapewne piłował kości. Była to cała technika, o której nic nie wiadomo, ponieważ Landru nie przyznał się nigdy i nie miał żadnego świadka. Jego rodzina nie wiedziała o niczym. A przecież to dla niej Landru funkcjonował. Cały utarg, czy raczej „ubój”. rozdzielał sprawiedliwie między żonę, dwie córki i dwóch synów, którzy uważali, że tatuś jest pracowitym handlowcem, komiwojażerem w branży meblowej. Tu znajduje się klucz do postaci Landru. Podczas wojny nastąpił kryzys w obrocie nieruchomościami i zagrożony Landru obmyślił sobie nowy sposób zarobkowania. I w tym właśnie okazał się pionierem.
