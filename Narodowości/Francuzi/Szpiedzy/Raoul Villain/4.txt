Section: Raoul Villain / O Raoulu Villainie
Autor: Władysław B. Pawlak, Księga zamachów. Od Sarajewa do Dallas, Państwowe Wydawnictwo Iskry, Warszawa 1975, s. 43–44.

Młody człowiek, który zabił Jauresa, rówieśnik Gawriła Principa, był całkowitym przeciwieństwem młodych ludzi z Sarajewa. Nazywał się Villain. Dla tych, którzy wierzą w symbolikę nazwisk, przetłumaczę je. Znaczy brzydki, ale też złoczyńca. Trybunał francuski, który sądził go dopiero po wojnie, w 1919 roku, uznał zabójcę za niepoczytalnego, opętanego oparami agitacji wojennej i antysocjalistycznej, której nie potrafił zrozumieć i odrzucić. Kiedy jako młody jeszcze chłopiec usiłowałem uporządkować moje sądy o Sarajewie, o zamachach i zamachowcach w ogóle, matka skierowała moje myśli na Jauresa, przedmiot jej uwielbienia, i na jego mordercę, który przecież też był „zamachowcem”, a godny był tylko potępienia i pogardy. I tak już dla mnie pozostało.
