Section: Jean-Claude Duvalier / O Jeanie-Claude Duvalierze
Autor: Shelley Klein, Najgroźniejsi dyktatorzy w historii, wyd. Muza, Warszawa 2008, ISBN 9788374953238, tłum. Jolanta Sawicka, s. 116.

Początkowo wydawało się, że Baby Doc będzie przywódcą innym niż ojciec, życzliwszym i bardziej wyrozumiałym. Kiedy objął władzę, wprowadził szereg reform ekonomicznych i sądowniczych, otworzył tę samą akademię wojskową, którą jego ojciec kazał zamknąć, wypuścił na wolność część więźniów politycznych. Jednak powiedzenie „jaki ojciec, taki syn” jak najbardziej się odnosiło również do Duvalierów. Wprawdzie Baby Doc ogłosił amnestię dla wszystkich uchodźców, ale jednocześnie zabronił powrotu do kraju komunistom i wichrzycielom. Oznaczało to, że większość wygnańców musiała w dalszym ciągu pozostać za granicą. Baby Doc, podobnie jak ojciec, nie dopuścił do powstania jakiejkolwiek opozycji wobec swojej prezydentury i zachował pełną kontrolę nad mianowaniem urzędników na stanowiska rządowe. Ponadto, jak donosili agenci amerykańscy, zabierał i sprzeniewierzał olbrzymi procent (około 64%) dochodów Haiti, jak również dziesiątki milionów dolarów z funduszów publicznych – wszystkie te pieniądze znajdowały drogę na szwajcarskie konta bankowe Baby Doca.
