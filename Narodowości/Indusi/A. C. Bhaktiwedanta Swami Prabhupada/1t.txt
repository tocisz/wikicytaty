Section: A. C. Bhaktiwedanta Swami Prabhupada / Nauki Królowej Kuntī
Źródło: Ibidem., s. 187–188.

Ponieważ przeżyliśmy wiele lat bez świadomości Kṛṣṇy, żyliśmy w grzechu. Kṛṣṇa zapewnia nas jednak, że gdy tylko podporządkujemy się Mu, natychmiast położy kres wszystkim naszym grzechom, abyśmy mogli rozpocząć nowe życie. Toteż podczas inicjacji mówimy uczniom: „Teraz masz czyste konto. Od tej chwili nie grzesz więcej”. Nie należy myśleć, że skoro święte imię Kṛṣṇy unieważnia wszelkie występki, to możemy trochę pogrzeszyć, a następnie intonować Hare Kṛṣṇa, aby się z grzechu oczyścić. Takie postępowanie to najpoważniejsza obraza (nāmno balād yasya hi pāpa-buddhiḥ). Wyznawcy pewnej religii chodzą do kościoła i spowiadają się z grzechów, później zaś ponownie oddają się tym samym grzesznym czynnościom. Jaki jest więc pożytek z ich spowiedzi? Można wyznać: „Panie, z powodu ignorancji dopuściłem się tego grzechu”. Nie należy jednak planować: „Będę grzeszył, później wyspowiadam się, a kiedy grzechy zostaną mi darowane, rozpocznę nowy rozdział grzesznego życia”. Tak samo nie należy świadomie wykorzystywać intonowania mantry Hare Kṛṣṇa do wymazania swych grzechów tylko po to, żeby móc ponownie je popełniać. Trzeba zachować ostrożność. Przed przyjęciem inicjacji obiecujemy, że będziemy wystrzegać się nielegalnego seksu, środków odurzających i używek, hazardu oraz jedzenia mięsa, i tego przyrzeczenia trzeba dotrzymać. Wtedy zachowamy czystość. Czystość i nieprzerwana służba oddania zapewnią nam sukces, a ponadto nigdy nie doświadczymy niedostatku.
