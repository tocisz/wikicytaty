Section: Kamala Nehru / O Kamali Nehru
Autor: Gertrud Fussenegger, Władczynie, Dom Wydawniczy Bellona, Warszawa 1998, ISBN 83-11-08808-X, tłum. Barbara Lulińska, s. 218.

Kamala otrzymała wykształcenie typowe dla hinduskiej dziewczyny z dobrego domu; oznaczało to przede wszystkim nauki religijne, przekazujące dziewczętom tysiące pobożnych zwyczajów i obyczajów, także z pogranicza magii. Jak dziewczyna o takim pochodzeniu mogła zaadaptować się w nowoczesnym, oświeconym środowisku Nehru? Kamala już jako narzeczona doznała upokorzeń ze strony guwernantek swych przyszłych szwagierek, od których musiała pobierać nauki. W domu Motilali była traktowana jak piąte koło u wozu. Jawaharlal nie obchodził się z nią źle, ponieważ byłoby to sprzeczne z jego moralnymi i cywilizacyjnymi zasadami. Nie miał również skłonności do hipokryzji. Teściowa i szwagierki nie pozwalały jej na najmniejszy sprzeciw. Jedynie teść, Motilal, okazywał coś w rodzaju przepojonej współczuciem uprzejmości. Kiedy jednak Kamala, będąc w ciąży, poprosiła o zgodę, żeby, jak to było w zwyczaju, mogła rodzić w domu swoich rodziców, Motilal odrzucił tę myśl: dziecko Jawaharlala może się urodzić tylko w domu Nehru.
