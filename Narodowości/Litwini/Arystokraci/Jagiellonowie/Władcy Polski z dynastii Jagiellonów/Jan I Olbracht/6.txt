Section: Jan I Olbracht / O Janie I Olbrachcie
Autor: J. Dąbrowski, Dzieje Polski średniowiecznej, t. 2 (od roku 1333–1506), Kraków 1926

Zmarły w sile wieku (bo w 42. roku życia) król był jedną z najdodatniejszych postaci na tronie Polski, z wyjątkową w dynastii jagiellońskiej energią i wolą, których nawet choroba, nurtująca w nim pod koniec życia, zupełnie osłabić nie zdołała. Inteligentny, wykształcony i ambitny, miał Olbracht wiele cech nowożytnego władcy i wiele warunków, by popchnąć Polskę na nowe tory, przekształcić ją na nowożytną modłę, czego nie zdołał dokonać jego ojciec. Żaden też z jego jagiellońskich poprzedników na tronie polskim nie umiał nawiązać tak bezpośrednich nici z narodem, a przynajmniej znaczną jego większością, jak Olbracht; pomimo bowiem wszelkich posunięć, jakie się dokonywały na rzecz szlachty, miał król za sobą nie tylko masy szlacheckie, ale i miasta, którym nie szczędził opieki.
