Section: Marcial Maciel / O Marcialu Macielu
Autor: Artur Domosławski, Sekrety kościelnej monarchii, „Gazeta Wyborcza”, 6 sierpnia 2010.
Zobacz też: Jan Paweł II, pedofilia

Informacje o nadużyciach seksualnych w Kościele napływały do Watykanu od wielu lat – także gdy papieżem był Jan Paweł II. Jednak z obawy – jak wolno przypuszczać – że sprawa wyjdzie na jaw i zaszkodzi Kościołowi, papież prawdopodobnie nie tylko nie robił nic, by nadużycia osądzić i napiętnować, ale – co nie budzi wątpliwości – faworyzował człowieka, który jest dzisiaj negatywnym symbolem nadużyć. Mowa o meksykańskim księdzu Marcialu Macielu, urodzonym w 1920 r. założycielu arcykonserwatywnego zgromadzenia zakonnego Legion Chrystusa. Legion, podobnie jak Opus Dei, cieszył się specjalnymi względami Jana Pawła II. Maciel był pedofilem, biseksualnym bigamistą (miał dzieci z kilkoma kobietami, którym przedstawiał się a to jako detektyw, a to agent CIA, a to broker naftowy) i oszustem, obdarzonym jednak charyzmą i talentem do wyciągania od bogatych Meksykanów potężnych datków na Legion i Kościół.
