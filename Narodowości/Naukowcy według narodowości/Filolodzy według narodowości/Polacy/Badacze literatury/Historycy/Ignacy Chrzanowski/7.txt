Section: Ignacy Chrzanowski / O Ignacym Chrzanowskim
Autor: Zygmunt Leśnodorski
Źródło: Marzena Florkowska, Wnosił jasną smugę humoru…, op. cit., s. 29.

Największą frekwencją cieszyły się wykłady historycznoliterackie Ignacego Chrzanowskiego. Świetny ten profesor, potrząsając na wyżynach katedry pod Kopernikiem swą srebrzystą, lwią grzywą, czarował tłumy wiernych polonistów dużą wiedzą, barwną wymową, piękną postawą, stylowym gestem. Przestronna sala nie mogła wówczas pomieścić wszystkich słuchaczy. Miejsca siedzące i stojące były szczelnie wypełnione. Studenci wisieli na oknach i drzwiach i zwartym wieńcem obsiadali stopnie katedry, dosłownie aż do samych stóp profesora.
