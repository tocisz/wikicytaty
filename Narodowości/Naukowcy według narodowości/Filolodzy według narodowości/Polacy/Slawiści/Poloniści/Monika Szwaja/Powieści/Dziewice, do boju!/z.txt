Section: Dziewice, do boju! / O

– On jest poligamiczny?
– Tak, bąk lubi mieć haremik. Nie dam głowy, czy nasz przyjaciel, nazwałem go Teodorem, nawiasem mówiąc, no więc nie dam głowy, czy Teodor nie ma jeszcze jakiejś panienki w okolicy. Panienki, o której ja nic nie wiem. W zasięgu moich obserwacji z pani gruszy są dwa gniazda i dwie panienki. Kasia i Basia.
– Tak je pan nazwał?
– Dla lepszego odróżnienia. I teraz mam dla pani dobrą wiadomość: zarówno Kasia, jak i Basia złożyły jajka. Będziemy mieli młode bączki.
– Co za korzystne wydarzenie. Pan to traktuje bardzo osobiście?
– Jakbym sam je zrobił, te jajka. O, przepraszam. Ale naprawdę jestem szczęśliwy. Bąk jest rzadkim ptakiem, chyba to już mówiłem poprzednim razem. Do Teodora jestem przywiązany, bo ganiam za nim od kilku lat. Do tej pory nie wiedziałem o jego podwójnym życiu, oczywiście, przypuszczałem, że może takowe mieć, ale nie wiedziałem. A tu proszę. Dwa domki, dwie żonki, dwa komplety jajeczek!
– Gratuluję.
