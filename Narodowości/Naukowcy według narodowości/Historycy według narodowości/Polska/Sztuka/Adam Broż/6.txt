Section: Adam Broż
Źródło: Skuterem przez świat starożytny..., op. cit., s. 259–268.

[Z Emerykiem Hutten-Czapskim] Wielokrotnie przemierzaliśmy razem Europę, głównie na trasie Rzym – Paryż. Po drodze, w każdym większym mieście, zatrzymywaliśmy się zawsze przed znanymi mu antykwariatami , Czapski wchodził do środka i często nawet nie zdążył zadać pytania czy mają coś z poloniców albo rycin i dokumentów związanych z Maltą, a natychmiast otrzymywał odpowiedź. Jeśli było coś interesującego, dokładnie oglądał, później następowała z wielkim znawstwem prowadzona długa rozmowa, w wyniku której cena nabierała cech realnych, no i w końcu transakcja dochodziła do skutku. Pod koniec dnia, zwykle przy kolacji, zadowolony Czapski prowadził ze mną dość monologiczną rozmowę o wartości i wyjątkowości swojego nowego nabytku. Moja rola zwykle ograniczała się do szczerej akceptacji twierdzeń rozmówcy.
