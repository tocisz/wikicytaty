Section: Wacław Tokarz / O Wacławie Tokarzu
Autor: Andrzej Wierzbicki, Poczet historyków polskich. Historiografia polska doby podzaborowej, Poznań 2014, s. 185.

Jakkolwiek jeszcze w czasie nauki w gimnazjum Tokarz zetknął się z ideami socjalistycznymi, to nie wywarły one poważniejszego wpływu na jego późniejsze opcje polityczne. Z chwilą gdy u progu zeszłego stulecia rozpoczynał karierę naukową, znacznie bardziej pociągał go program narodowej demokracji, toteż temu właśnie stronnictwu oddał swój talent i pióro publikując wiele na łamach „Przeglądu Wszechpolskiego”. Rzecz jednak znamienna, w niektórych tekstach z tego okresu można znaleźć zapowiedź późniejszych wątpliwości i rozejścia się z linią reprezentowaną przez Romana Dmowskiego.
