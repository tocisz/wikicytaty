Section: Tadeusz Morawski
Źródło: https://www.granice.pl/publicystyka/wywiad-prof-tadeusz-morawski-palindromach/141/1 Czy jeż łże? O palindromach słów kilka... - Wywiad z Prof. Tadeuszem Morawskim, granice.pl

Palindromy piszę "z głowy", bez żadnych pomocy, gotowe utwory sprawdzają mi doktoranci programem komputerowym, potem pojawiają się one na stronie www lub są drukowane. Piszę w autobusie, tramwaju, czasem na zebraniach (mam podzielność uwagi). Mam wiele pracy i wiele hobby zarazem, nie grozi mi zatem "palindromowe uzależnienie". Palindromy zacząłem pisać przypadkiem, w 2003 r. Jadąc do Zakopanego zapisałem kolejno co widziałem, a potem dodałem wspak i uzyskałem: „Nowy Targ, góry, Zakopane - na pokazy róg, graty won!” Potem napisałem jeszcze kilka sensownych zdań (np. "o, na Rysy rano”), a gdy w podniosłym nastroju podziwiałem góry, zadałem sobie pytanie, które wraz ze "wspakiem" dało piękny palindrom: „Co mi dał duch - cud, ład i moc”. Postanowiłem wówczas ćwiczyć i tworzyć dalej. Wszystko to brzmi nieprawdopodobnie, sam zresztą nie umiem wyczerpująco tego wyjaśnić, ale tak właśnie było. Pisane przeze mnie palindromy pokazywałem w towarzystwie, cieszyły się one uznaniem, wywoływały uśmiech i podziw. Wkrótce opanowałem tę technikę tak biegle, że mogłem też pisać rymowane wiersze-palindromy.
