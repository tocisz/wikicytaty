Section: Wyspa dnia poprzedniego / Wypowiedzi postaci / Pan de Salazar

My jednak nie jesteśmy Synem pierworodnym Wiekuistego, jesteśmy dziećmi tego świata (…). Będziesz uganiał się za boginią Fortuną i musisz okazać zręczność, jeśli chcesz wkraść się w jej łaski. Tutaj nauczyłeś się unikać kul z muszkietu, tam nauczysz się unikać zawiści, zazdrości, zachłanności, walcząc tą samą bronią z przeciwnikami, to jest ze wszystkimi (…) Czasem wiara we własną przenikliwość i poczucie, że musisz dać świadectwo prawdzie, będzie cię skłaniać do udzielania dobrych rad tym, którzy są nad tobą. Nie czyń tego nigdy. Zwycięstwo rozbudza w zwyciężonym nienawiść, a jeśli odnosi się je nad swym panem, jest albo głupotą, albo szkodzeniem sobie samemu. Książęta pragną by im pomagano, nie zaś, by nad nimi górowano. Bądź jednak ostrożny także z równymi sobie. Nie upokarzaj ich swoją cnota. Nie mów nigdy o sobie, albowiem pyszniłbyś się, co oznacza próżność, albo poniżał, a to jest głupotą. Pozwalaj raczej, aby inni dostrzegli u ciebie jaki grzeszek, który zawiść może sobie przetrawić bez zbytniej twojej szkody. Musisz być kimś, a okazywać niekiedy, że jesteś nikim. Struś nie wzdycha do tego, ażeby wzbić się do lotu, narażając się na upadek, lecz pozwala nam powoli odkrywać urodę swych piór. A nade wszystko, jeśli masz jakieś umiejętności, nie wystawiaj ich na pokaz, choćbyś uznawał je za nie wiedzieć jak szlachetne. Nie wszystkim należy dawać dostęp do swego serca. Roztropne i ostrożne milczenie to sanktuarium mądrości.
