Section: Eva Braun / O Evie Braun
Autor: Agnieszka Osiecka, Czytadła. Gawędy o lekturach, wyd. Prószyński i S-ka, Warszawa 2010, ISBN 9788376485140, s. 189.

Jeśli zaś idzie konkretnie o panią Braun, to oczywiście można by powiedzieć, że samobójcza śmierć niejako automatycznie powiększa jej format. Ale odpowiedź nie jest łatwa, bo, po pierwsze, można to zrozumieć jako jeszcze jeden fortel prowadzący do małżeństwa, a po drugie, w jej sytuacji czyż samobójstwo nie jest jednak wyjściem łatwiejszym niż trwanie? No bo pomyślmy, gdyby dalsze koleje losu wlały jej jednak oleju do głowy, no to jak żyć z tym wszystkim? A wyrzuty sumienia? A spojrzenie jakiegoś pół-umarlaka po obozie? A jakaś samodestrukcja, jakieś picie i palenie? A książki, tysiące książek? A filmy, a fotografie? A noce? A sny??? Albo: obudzić się rano jako Lady Macbeth i zobaczyć koło siebie pusty dołek. Straszne. A tak, to pif-paf i po wszystkim. Zostało trochę klejnotów w złym guście i zapasy francuskiego sera.
