Section: Waldemar Chrostowski / O Waldemarze Chrostowskim
Autor: Józef Życiński, http://wyborcza.pl/1,76842,6435212,Daleko_od_Jana_Pawla_II.html Daleko od Jana Pawła II, wyborcza.pl, 29 marca 2009

W publikacji poświęconej kwestii dialogu katolicko-żydowskiego osobnej uwagi wymaga język. Czasem dominuje w nim bezinteresowna agresja, gdy autor pisze o „politycznej koszerności”, czasem nieskrępowana gra skojarzeń, gdy do znudzenia powtarza, iż słowo „Żyd” kojarzy mu się ze słowem „komunista”. Nasza gra skojarzeń świadczy o nas. Język łatwych oskarżeń rani natomiast choćby wtedy, gdy Autor w wielu miejscach mówi z sarkazmem o „religii Holocaustu” i z zapałem rozwija sugestię, iż Muzeum Holocaustu w Waszyngtonie stanowi największą świątynię tego kultu. Wyobraźmy sobie, że ktoś z zagranicznych komentatorów pisałby z podobnym sarkazmem o ofiarach Katynia lub więźniach Auschwitz. Podobny język dyskwalifikowałby go automatycznie jako potencjalnego uczestnika dialogu o tragediach drugiej wojny światowej.
