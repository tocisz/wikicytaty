Section: Bożonarodzeniowe wspomnienie

– Boże, ależ ja głupia! – wykrzykuje moja przyjaciółka, niespokojna nagle jak kobieta, która przypomniała nagle sobie za późno o herbatnikach w piekarniku. – Wiesz, co zawsze myślałam? – pyta podekscytowanym tonem, uśmiechając się nie do mnie, lecz gdzieś w dal. – Zawsze myślałam, że ciało musi być chore i umierające, aby człowiekowi ukazał się Pan Bóg. I wyobrażałam sobie, że gdy Bóg się objawi, będzie tak, jakbym patrzyła w okno u baptystów: że będzie tak ślicznie, jak wtedy, gdy słońce wlewa się przez witraże, gdy jest taki blask, że człowiek nawet się nie orientuje, kiedy się ściemnia. (...). Ale założę się, że tak się nigdy nie dzieje. Założę się, że na samym końcu ciało uświadamia sobie, że Pan Bóg już mu się ukazał. Że te rzeczy, takie jakie są... – zatacza ręką koło, gestem obejmując chmury i latawce, trawę i Królewnę zakopującą kość w ziemi – jakie zawsze widzimy, że to jest właśnie Pan Bóg.
