Section: Śniadanie u Tiffany'ego (powieść) / Paul „Fred” Varjak
Opis: o Holly

Obserwując Holly, przypominałem sobie dziewczynę, którą znalem w szkole, straszną kujonkę, Mildred Grossman. Mildred miała przepocone włosy i zatłuszczone okulary, poplamionymi atramentem palcami robiła sekcje żab, nosiła kawę na pikiety, beznamiętnymi oczyma  patrzyła w gwiazdy tylko po to, by obliczyć ich skład chemiczny. Holly i Mildred różniły się od siebie jak ogień i woda, a jednak w moich oczach zyskały nagle bliźniacze podobieństwo, a myśl, która  zszyła  je razem, biegła mniej więcej tak: osobowość przeciętnego człowieka często się zmienia, co kilka lat nawet nasze ciała przechodzą kapitalny remont. Czy tego chcemy, czy nie, podlegamy naturalnemu procesowi zmian. Poznałem jednak dwie osoby, które nigdy się nie zmienią. To właśnie łączyło Mildred Grossman i Holly Golightly. One nigdy się nie zmienią, ponieważ zbyt wcześnie otrzymały swoją osobowość i podobnie jak ludzie, którzy wzbogacili się nagle i niespodziewanie, zatraciły wyczucie proporcji – jedna została zaprzysięgłą realistką, twardo stąpającą po ziemi, druga- nieuleczalną, zwariowaną romantyczką. Wyobrażałem je sobie w restauracji. Mildred studiuje menu pod kątem właściwości odżywczych, a Holly ma ochotę spróbować absolutnie wszystkiego. I tak już zostanie. Przejdą przez życie i wyjdą z niego tym samym pewnym krokiem, nie zwracając uwagi na przepaść po lewej stronie.”
