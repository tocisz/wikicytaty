Section: Srebrne krzesło
Źródło: rozdział 4, Sowi sejm

– (…) Jeżeli ten sowi sejm, jak to nazywacie, jest całkowicie legalny, uczciwy i nie kryje żadnych złych zamiarów, to dlaczego musi się odbywać w ta­kiej tajemnicy? Dlaczego spotykacie się w jakichś rui­nach, w środku nocy?
– Tu-huuu! Tu-huuu! – zahuczało kilkanaście głosów. – A gdzie, według ciebie, mielibyśmy się spotkać? I kiedy można się spotkać, jeżeli nie w nocy?
– Wszystkim wiadomo – rozległ się znowu głos Świecopucha – że większość mieszkańców Narnii rzeczywiście ma takie nienaturalne zwyczaje. Ro­bią to, co mają do zrobienia, w dzień, w pełnym, ośle­piającym słońcu (uch!), kiedy powinno się spać. I sku­tek jest taki, że w nocy są tak nieprzytomni i ślepi, że nie można z nich wydusić nawet jednego słówka. Dlatego my, sowy i puchacze, jeśli chcemy coś omó­wić, mamy w zwyczaju spotykać się o rozsądnej porze, o naszej własnej porze.
