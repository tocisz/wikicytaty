Section: Geralt z Rivii / O Geralcie z Rivii / Inne
Autor: Rafał Ziemkiewicz, Pożegnanie z samcem w: tenże, Frajerzy, Wydawnictwo "Fabryka Słów", Lublin 2003, ISBN 83-89011-30-1, s. 168.

Na pozycję niekwestionowanego lidera polskiej fantastyki wysunął się Andrzej Sapkowski, autor na poły baśniowych, na poły historycznych opowieści, ogrywających ze swadą i przewracających na nice stare mity oraz legendy. Bohaterem owych historii jest niejaki Geralt, z zawodu wiedźmin, czyli specjalista od usuwania mieczem tudzież magią strzyg, wąpierzy, kikimor i innych wrednych stworów. Ktoś, kto swą wiedzę na temat jego pisarstwa zakończył na streszczeniach, pomyśli sobie: no, nic nowego, jeszcze jeden rębajło w typie Conana. A guzik prawda. Rzeczony Geralt, mimo krwawej profesji, jest osobnikiem wrażliwym jak membrana i nader sentymentalnie zakochanym w pewnej czarodziejce, z którą bez przerwy schodzi się i rozchodzi. Widać bardzo wyraźnie, jak w kolejnych tomach autora coraz mniej obchodziło mieczoróbstwo bohatera, a coraz bardziej jego sprawy sercowe. I im bardziej fantasy Sapkowskiego - świadczę, co widziałem na własne oczy - ewoluowała od klasycznej mieczowej rąbanki ku rycerskiemu romansowi, tym lepiej się sprzedawała i tym gęstszy się wokół niego robił ścisk wielbicielek.
