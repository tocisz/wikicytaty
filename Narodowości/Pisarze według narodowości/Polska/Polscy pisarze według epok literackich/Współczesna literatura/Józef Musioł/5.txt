Section: Józef Musioł / Przesłuchanie

Takimi to uczuciami miotany zamknąłem któryś z rzędu dzień przesłuchań ludzi, po których niedługo zostaną tylko protokoły, jakże niedoskonałe, bo nie mogące oddać nie tylko tego, co faszyzm zgotował ludzkości w sensie ogólnym, ale co przeżył indywidualny człowiek. Łatwo obliczyć straty materialne, łatwo ustalić ilość zburzonych miast, osiedli, spalonych wsi, a nawet pomordowanych. Nie sposób jednak wyliczyć cierpień człowieka, poddanego na przykład wymyślnym torturom, nie sposób wymierzyć i opisać, co przeżył człowiek czując swąd palonego w krematorium ciała swojego ojca, może jeszcze wtedy żyjącego.
Może przestał być na to wrażliwy, może lęk o własne życie nie pozwolił mu myśleć. Jeżeli tak, to jakże łatwo człowieka zabić, pozostawiając go żywym.
