Section: Andrzej Dębkowski / O twórczości Andrzeja Dębkowskiego
Autor: Leszek Żuliński, fragment wstępu do książki Kiedy umiera poeta, umiera świat. Rozmowy z pisarzami

Wywiady Dębkowskiego z książki „Kiedy umiera poeta, umiera świat” są szczególne, ponieważ nie były robione w jednym momencie, lecz na przestrzeni kilku lat, i to bardzo dynamicznych lat. Rozmówców autor nie wybierał z „jednej półki”. Są tu i poeci, i prozaicy, i młodzi, i starzy, i znani, i mniej znani, i stąd, i zowąd – ale taki właśnie wachlarz daje duże spectrum tematów, problemów i emocji. O literaturze – symfonia na wiele instrumentów. Dębkowski dyryguje fachowo. Wie, co w poezji i prozie piszczy; wie kiedy moderato cantabile, a kiedy fortissimo, ma takie „ucho” na swoich rozmówców, jak mówi się o „oku” fotografika. W tych rozmowach jest temperatura kilku ostatnich lat naszego życia literackiego. I są portrety, które przetrwają dłużej. Są postawy, wybory, mniemania. Poglądy. Marzenia. Jest zapis tego, co dzieje się pomiędzy pisarzem a książką. A więc słońce i burza.
