Section: Porwanie Baltazara Gąbki (powieść) / Pozostałe cytaty
Źródło: rozdział I, Rozmowa w Smoczej Jamie

– Zestarzałem się trochę – rzekł Smok ze smutkiem w głosie. – To straszne, ale najlepiej czuję się w pantoflach i szlafroku.
Krak zamachał rękami, jakby się opędzał przed rojem pszczół.
– Nie mów tak – zawołał. – Jesteś nieśmiertelny, więc nie ma mowy o starzeniu się!
– Zrobiłem się także smakoszem – powiedział Smok – i bardzo sobie cenię regularne posiłki.
– Przydzielę ci kucharza, który będzie dbał o twój żołądek.
– Ponadto obawiam się, że w krainie Deszczowców mógłbym się nabawić kataru – ciągnął Smok, zdając sobie jednak sprawę z tego, że jest to argument niepoważny.
– Mój drogi. Cóż znaczy katar w porównaniu z zasługą wobec historii? Będziesz bohaterem narodowym.
– Kichający bohater to niezbyt ładny widok – uśmiechnął się Smok.
– Bohaterom wybacza się wiele wad gorszych od chronicznego kataru. Jestem gotów przydzielić ci mego nadwornego medyka, który będzie dbał o twój organ powonienia.
