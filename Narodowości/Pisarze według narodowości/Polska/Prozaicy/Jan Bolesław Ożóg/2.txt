Section: Jan Bolesław Ożóg / O Janie Bolesławie Ożogu
Autor: Iwona Smolka, Lęki, ucieczki, akceptacje (s.l.), s. 92.

Jan Bolesław Ożóg to najbardziej irytujący poeta, jakiego czytam. Sama wyobraźnia, żadnej dyscypliny myślowej, żadnej samokontroli, próby selekcji wierszy, czy organizacji materiału poetyckiego. Siedzi w tym poecie nudny belfer, który niezręcznie, nieporadnie, czasami wręcz grafomańsko opowiada o zagrożeniach, jakie niesie ze sobą cywilizacja i genialny wizjoner, który nie może się wyzwolić od swoich obsesji, nie potrafi uciec od swej pamięci, snów. Jest to poezja pulsująca krwią, lękiem, olśniona brutalną śmiercią, poezja biologii i konkretu, który zagęszcza się w metafizykę bytu.
