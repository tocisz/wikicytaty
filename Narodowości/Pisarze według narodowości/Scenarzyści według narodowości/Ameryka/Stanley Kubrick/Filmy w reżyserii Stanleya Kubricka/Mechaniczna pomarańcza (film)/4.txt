Section: Mechaniczna pomarańcza (film) / O Mechanicznej pomarańczy
Autor: Rafał Syska, Mechaniczna pomarańcza w: Słownik filmu pod red. Rafała Syski, Wydawnictwo Zielona Sowa, Kraków 2005, ISBN 83-7389-981-2, s. 519.

Legendarny film S. Kubricka, oparty na antyutopii Anthony'ego Burgessa, stał się przyczyną licznych skandali: w Wielkiej Brytanii uznany został za dzieło stymulujące ludzi do popełniania przestępstw. Tymczasem film można odbierać jako pesymistyczną zadumę nad społecznymi mechanizmami, atomizacją czy presją stereotypu. Kubrick zawarł w nim groteskową konkluzję, jakoby okrucieństwo Alexa było jeszcze czymś ludzkim (prezentowane jest z całą gamą fascynujących rozwiązań inscenizacyjnych), podczas gdy przemoc – stosowana przez omnipotentny aparat bezpieczeństwa – prowadzić może jedynie do zdehumanizowanego totalitaryzmu.
