Section: Bolesław III Krzywousty / O Bolesławie III Krzywoustym
Autor: Marek Urbański, Bolesław Krzywousty [w:] Andrzej Szwarc, Marek Urbański, Paweł Wieczorkiewicz, 100 postaci, które tworzyły historię Polski, wyd. Świat Książki, Grupa Wydawnicza Bertelsmann Media, Warszawa 2000, ISBN 837311288X, s. 34.

Nie lubię tego księcia – przyznaję to uczciwie na samym wstępie. Nie lubiłem go nigdy i czasem zastanawiam się, dlaczego aż tak bardzo. Wielekroć próbowałem przełamać w sobie tę niechęć, doszukać się w wynoszonym pod niebiosa już od lat prawie dziewięciuset potomku Władysława Hermana jednej bodaj cechy budzącej sympatię. Nic z tego nie wyszło. Przeciwnie, postać Krzywoustego wydaje mi się coraz bardziej odrażająca, a na dobitkę miałka jakaś, pozbawiona wszelkich cech zasługujących na choć odrobinę podziwu, czy przynajmniej – niechętnego niechby, ale zawsze – szacunku. Nawet jego zbrodniom brak wielkości, kojarzą się raczej z porachunkami półświatka. Kiedy próbuję wyobrazić sobie ich scenerię, przed oczyma jawią mi się obrazy przypominające bardziej zaplute wnętrze knajpy. „Pod ślepym Leonem” niż dwór Makbeta. Oba te miejsce łączy wszakże jedna cecha wspólna – panująca w nich duszna, ciężka i jakby zatęchła atmosfera. Powietrze przesycone wonią nikczemności, zdrady i występku – tyle że wyzutych z wszelkiego patosu tragedii czy nawet zwykłego rozmachu epickiego. Smutna, do entej podniesiona potęgi, szara przeciętność.
