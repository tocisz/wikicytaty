Section: Józef Mika
Źródło: http://www.dubbing.pl/wywiady/mikajozef/ Wywiad, wrzesień 2005

Zdarzało się bardzo często, że dialogista, który pisze dialogi, nie zawsze dokładnie obejrzy rysunek i czasami jest tak, że są 4 zdania tekstu a w rysunku jest tylko miejsce do włożenia pół zdania albo na odwrót (jest bardzo dużo miejsca do włożenia, a dialogista pisze tylko jedno zdanie). I tak np. w Hutchu – Miodowym Serce miałem taką sklejkę, że Hutch zaglądał do bardzo głębokiej studni w której było bardzo ciemno i według dialogisty miał powiedzieć: „Ojej, jak tu ciemno. Kompletnie nic nie widzę”. No dobrze, zaczynam nagranie, patrzę na obrazek (jeśli są krótkie zdania, to właściwie nie patrzę na tekst, tylko na obrazek), skupiam się na tym, jak to powiedzieć, patrzę na ekran, Hutch mówi: „Ojej, jak tu ciemno, nic nie widzę”, a ja widzę, że ta postać dalej „kłapie” (rusza ustami). Automatycznie przyszło mi do głowy jakieś głupie wyrażenie: „Tu jest tak ciemno, jak w ogromnej d... Nie wiem, co mam zrobić, żeby cokolwiek zobaczyć.” I to się wszystko ułożyło doskonale z ruchem warg. Kiedy potem odsłuchaliśmy to nagranie, bardzo się z tego śmialiśmy, ale oczywiście trzeba to było wykasować, dopisać jakieś logiczne zdanie i zagrać to inaczej.
