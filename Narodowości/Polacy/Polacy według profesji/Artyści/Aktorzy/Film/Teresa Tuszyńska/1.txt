Section: Teresa Tuszyńska / O Teresie Tuszyńskiej
Autor: Karolina Korwin-Piotrowska, http://www.tvnstyle.pl/aktualnosci,1865,n/nowy-felieton-karoliny-korwin-piotrowskiej-tetetka-bylaby-bohaterka-tabloidow,102824.html Tetetka byłaby bohaterką tabloidów, tvn.style.pl, 18 października 2013

Ona miała wtedy 18 lat. Dzieciak. Podlotek. Zarobione, całkiem spore, pieniądze grzecznie oddała rodzicom, którzy wyremontowali za nie dom. Po tym filmie, dzięki wstawiennictwu Romana Polańskiego, mogła zrobić międzynarodową karierę. Nie zrobiła. Na propozycje z zagranicy zawsze mówiła „nie". Nawet, kiedy Polański, zafascynowany talentem Tuszyńskiej, przywiózł do Warszawy słynną producentkę filmową, by spotkała się z Tuszyńską, ta na spotkanie w ogóle nie przyszła, uznała, że ma w nosie cały ten wyjazd, choć w Polsce wielu propozycji, po fenomenalnym debiucie w „Do widzenia do jutra" nie miała. Nie umiała zabiegać o cokolwiek. Tuszyńska. Francuzi mają BB, czyli Brigitte Bardot, a my mamy TT. Tetetkę. Zaledwie kilkanaście filmów, wiele okładek kolorowych magazynów, głównie o modzie, a sława sięgająca daleko poza jej życie. Nie miała wielkiej potrzeby robienia kariery. Nie miała parcia na szkło, ani na pieniądze.
