Section: Mieczysław Herman / O Mieczysławie Hermanie
Autor: Ireneusz Jan Kamiński, Prezentacja

Pobyt w pracowni tak znakomitego artysty (Potworowskiego) miał wpływ na ukształtowanie osobowości twórczej Hermana, konkretyzując się na przykład w bardzo rzetelnym, poważnym stosunku lubelskiego malarza do zagadnień technologicznych. Gruntuje on płótna w sposób niemal renesansowy, nakłada laserunki – słowem dba o trwałość swoich dzieł od pierwszych etapów ich powstawania i konsekwentnie zmierza do uzyskania wysokiej jakości malarskiej (qualite). Nie tylko zresztą pod tym względem malarstwo Hermana nawiązuje do tradycji sztuki. W prezentowanych obrazach często pojawiają się szaty udrapowane w sposób znany z dzieł dawnych mistrzów oraz momenty o charakterze niemal echatologicznym, eksponujące sprawy życia i śmierci, ludzkich wzlotów i upadków. Nie przypadkowym motywem tej twórczości, często stosowanym, jest skrzydło Ikara, skrzydło anielskie. Ważne przy tym, że artysta potrafi nadać swojej refleksji postać subtelnej, złożonej metafory, opartej na gramatyce sztuki współczesnej.
