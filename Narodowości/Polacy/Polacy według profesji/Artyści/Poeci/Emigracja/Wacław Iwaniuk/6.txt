Section: Wacław Iwaniuk / O Wacławie Iwaniuku
Autor: Edward Zyman, „Szukałem szczęścia po świecie, które było we mnie”. Wacław Iwaniuk (1912–2001), „Akcent” 2002, nr 3

Wacław Iwaniuk był chory na Polskę. Zrealizowany przed kilkoma laty krótki film dokumentalny, poświęcony Jego życiu i twórczości, opatrzyłem tytułem Mój dom jest małą Polską. Dla nas, obecnych na planie przyjaciół i współpracowników Wacława, wypowiedziane przezeń słowa były czymś w pełni zrozumiałym i oczywistym. Każdy, najdrobniejszy nawet element wystroju wnętrza znanego nam domu przy 263 Keewatin Ave. w Toronto zasadność tych słów potwierdzał i uwierzytelniał.
