Section: Marek Jędraszewski / O Marku Jędraszewskim
Autorka: Magdalena Smoczyńska
Źródło: https://www.miesiecznik.znak.com.pl/siedze-na-kupie-gruzow/ Siedzę na kupie gruzów. Z Magdaleną Smoczyńską rozmawia Mateusz Burzyk. „Znak” grudzień 2019, nr 77, znak.com.pl, grudzień 2019.
Zobacz też: homoseksualizm

Po skandalicznej wypowiedzi metropolity krakowskiego Marka Jędraszewskiego nt. osób LGBT+ stanęłam solidarnie razem z tymi osobami pod kurią na Franciszkańskiej i zabrałam tam publicznie głos. Szczucie na osoby o odmiennej orientacji seksualnej przez chrześcijanina, więcej: przez księdza katolickiego, do tego jeszcze: metropolity krakowskiego, to coś naprawdę niesłychanego. To ma bardzo konkretne i straszliwe konsekwencje. Ci niedouczeni konsekrowani „teoretycy seksu” (chciałabym zrozumieć, dlaczego mają taką obsesję na punkcie płci, naprawdę nic ich bardziej nie interesuje?) nie wiedzą, że homoseksualności nie nabywa się na lekcjach edukacji seksualnej i że nie można jej oduczyć żadną terapią.
