Section: Rafał Kalinowski / O Rafale Kalinowskim
Autor: Józef Glemp, http://www.karmel.pl/hagiografia/kalinowski/kosciol/baza.php?id=08 Homilia kardynała Józefa Glempa wygłoszona w dniu 18 listopada 1991 roku podczas Mszy świętej w bazylice św. Pawła za Murami w Rzymie, karmel.pl

Św. Rafał Kalinowski, wyrastając z gleby zabarwionej sprawami polskimi, nie jest jednak świętym tylko dla Polaków. Jako święty karmelita staje przed całym Kościołem i przed całym światem, aby pokazać, że można w doczesnej postaci pozwolić Chrystusowi ukazać swoje oblicze. To nieważne, że był inżynierem, że był żołnierzem, że pracował w warzelni soli z nogami skutymi łańcuchem, ale ważne jest to, że jako inżynier, jako żołnierz, jako więzień, potem jako człowiek wolny powiększał swą wiarę, pałał coraz większą miłością, potrafił zachować szacunek dla człowieka i jego godności tam, gdzie obowiązywała pogarda. Ważne jest to, że zawsze potrafił się modlić.
