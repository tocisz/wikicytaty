Section: Sebastian Karpiniuk / O Sebastianie Karpiniuku
Autor: mistrz ceremonii pogrzebowych
Opis: słowa wypowiedziane podczas ceremonii pogrzebowej.
Źródło: własne

Mógł obdzielić niejednego, bo Sebastian kochał życie. Pewnie dlatego wypełniał życiem każdą chwilę. (…) Przyjaciele doceniali jego pogodę ducha i to, że w natłoku obowiązków znajdował czas na wieczorne polaków rozmowy. A był ciekawym rozmówcą: dociekliwy i uważny. Miał rzadki dar: umiał słuchać, a rozmówcy go za to cenili. On zawsze chciał być najlepszy, ale nie za wszelką cenę. Miał charakter i był ambitny. Musiał nie raz pokonać własne słabości i ograniczenia by wspiąć się na szczyt. Nie poddawał się i konsekwentnie dążył do celu, a cele wyznaczał sobie nie byle jakie. (…) Poświęcił się bez reszty pracy samorządowej. Czasem z niedowierzaniem słuchało się jego marzeń o „Perle Bałtyku”, ale bez wizjonerów nie ma postępu. A Sebastian był wizjonerem. (…) Czasem ponosiły go ułańska fantazja, brawura polityczna. Ale wynikały one z zacięcia polemicznego. Był uczciwym przeciwnikiem, lojalnym przyjacielem i po prostu dobrym człowiekiem. (…) Sebastian wierzył w nasze miasto (Kołobrzeg – dop. red.), wierzył w jego mieszkańców, bo był jednym z nas, kołobrzeżaninem z krwi i kości. (…) Nie możemy zapomnieć o chłopaku znad morza, który marzył o pięknym mieście nad Bałtykiem, u ujścia Parsęty.
