Section: Adam Broż
Źródło: Skuterem przez świat starożytny..., op. cit., s. 259–268.

Na początku listopada 1978 roku nastąpił kryzys w stanie jego zdrowia i wtedy, czując, że chwila odejścia się zbliża, [Emeryk Hutten-Czapski] załatwił ostatnie formalne sprawy ziemskie i podyktował mi swój własny nekrolog. Zaznaczył, że jego przybrany ojciec, Bogdan Czapski, osobiście adresował koperty, w których wysyłano później zawiadomienia o jego śmierci. Bardzo to wtedy Emerykowi Czapskiemu imponowało. Ostatnie zdanie nekrologu brzmiało: ...pochowany został w Rzymie, w którym mieszkał przez wiele lat i doczekał się rodaka na tronie Piotrowym. Jednak po spisaniu ostatniej woli Czapskiego i tego nekrologu intensywna kuracja i dobra opieka sprawiły, że kryzys został przezwyciężony i chory, aczkolwiek powoli, zaczął wracać do zdrowia.
