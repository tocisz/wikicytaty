Section: Antoni Głowacki
Opis: o walce powietrznej z Niemcami w bitwie o Anglię, 24 sierpnia 1940.
Źródło: http://www.polishairforce.pl/_relacja_glowacki.html 24 sierpnia 1940 r. - Antoni Głowacki, polishairforce.pl

Teraz idziemy „łeb w łeb” na myśliwców, którzy próbują nam przeszkodzić; w ostatniej chwili Messerschmitty robią unik, a my bez przeszkody wpadamy na bombowce. Już pierwsza maszyna otwiera ogień. (...) Nagle kątem oka widzę, jak drugie ugrupowanie Messerschmittów zbliża się do ataku od tyłu. Krzyczę przez radio – „Bandits six o'clock” – i natychmiast robię zwrot do nowego nieprzyjaciela. (...) Łapię najbliższego „żółtonosa” (samoloty z eskadry Richthofena). Strzelam krótką serię... nic. Uciekam ostrą spiralą w dół. Widocznie młodzik, już ty mój. Pełen gaz, wywrót w dół za nim. Młodzik zaczyna kręcić w lewo, w prawo. Rzucam okiem za siebie, nie ma nikogo. Ścinam zakręty i bardzo szybko dochodzę na 200 metrów. Cały Messerschmitt w celowniku.
