Section: Michał Targowski
Źródło: http://maluchy3miasta.pl/czytelnia/jestem-z-trojmiasta/michal-targowski-zoo-jest-moim-zyciem/ Michał Targowski – Zoo moje życie

(…) Na przykład byłem bardzo zżyty z pumami Sagą i Piratem, które były wykarmione mlekiem przez pracowników. Koty jednak podrosły i miały młode. Mimo to czułem, że nic mi z ich strony nie grozi, więc wszedłem do klatki Sagi i bawiłem się z nią i z maluchami. Gdyby dziś któryś z pracowników zrobił coś tak nierozsądnego, od razu bym go zwolnił. Wtedy byłem młody i nieodpowiedzialny. Gdybym za to wyleciał, nie mógłbym mieć do nikogo pretensji. Stracić pracę mogłem też w innej sytuacji. Kiedyś jakiś dziennikarz chciał zrobić dobre zdjęcie i poprosił, bym wyjął z klatki papugę i posadził ją sobie na ramieniu. Tak zrobiłem. Wierzyłem, że ptak jest oswojony i nie odleci – faktycznie został. Gdyby jednak wybrał wolność, miałbym okropne problemy, tym bardziej że był to prywatny zwierzak naszego ówczesnego dyrektora. Koszulkę z tym zdjęciem dostałem od współpracowników z okazji mojego dwudziestopięciolecia.
