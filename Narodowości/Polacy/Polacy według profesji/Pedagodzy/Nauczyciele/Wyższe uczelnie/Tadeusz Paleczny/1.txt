Section: Tadeusz Paleczny
Źródło: Anna Wojnar, Współczesne ujęcie kultury, „Alma Mater”, nr 100, luty 2008, s. 113.

Kultura staje się coraz bardziej wspólna, jednorodna, uniwersalna, zrozumiała nie tylko w sensie użytku czynionego z tych samych sprzętów gospodarstwa domowego, komunikacji wzajemnej czy środków transportu, ale także kanonów estetycznych, konwencji artystycznych, nurtów literackich, mód, symboli, języków. Stykający się ze sobą ludzie, bez względu na przynależność kulturową, poddawani są oddziaływaniu tych samych instytucji kulturowych, kształtujących wspólne wartości, normy i wzory zachowania.
