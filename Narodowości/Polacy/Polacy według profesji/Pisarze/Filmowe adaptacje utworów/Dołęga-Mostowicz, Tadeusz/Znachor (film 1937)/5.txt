Section: Znachor (film 1937) / O Znachorze
Autorzy: Barbara i Leszek Armatysowie, Film fabularny w latach 1935-1939 w: Barbara i Leszek Armatysowie, Wiesław Stradomski, Historia filmu polskiego (tom II: 1930-1939), Wydawnictwa Artystyczne i Filmowe, Warszawa 1988, ISBN 83-221-0368-9, s. 290.

Michał Waszyński zrealizował Znachora wyjątkowo starannie. Za najwybitniejszy walor filmu uznano próbę poruszenia na ekranie poważnego problemu etyki lekarskiej oraz tytułową kreację doskonałego aktora teatralnego i filmowego Kazimierza Junoszy-Stępowskiego. Kinematografia polska lat trzydziestych stworzyła niewiele tak wyrazistych postaci jak prof. Wilczur. Być może - tej rangi - była to postać jedyna. Ta sugestywność postaci była zasługą Junoszy-Stępowskiego. Dał jej swoje charakterystyczne rysy człowieka mądrego, doświadczonego, pogodzonego z losem, ale nie uznającego kompromisów w sprawach podstawowych - w tym wypadku w stosunku do etyki lekarskiej i posłannictwa lekarza. Tak wielka rutyna, zarówno autora scenariusza, jak i reżysera oraz głównego aktora, musiała wydać owoce. Znachor stał się filmem stanowiącym pod wieloma względami pozycję wzorcową, kwintesencją polskiego dramatu filmowego lat trzydziestych.
