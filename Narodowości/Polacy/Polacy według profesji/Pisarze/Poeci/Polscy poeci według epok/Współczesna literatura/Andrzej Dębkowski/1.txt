Section: Andrzej Dębkowski / O twórczości Andrzeja Dębkowskiego
Autor: Emil Biela, Radość i męka tworzenia

Andrzej Dębkowski, poeta, krytyk literacki, publicysta, eseista i dziennikarz opublikował w 2004 roku niezmiernie ważną książkę dla współczesnej polskiej literatury. „Kiedy umiera poeta, umiera świat. Rozmowy z pisarzami…”. Rozmówcami Dębkowskiego są zarówno pisarze z pierwszych stron gazet, jak i ci mniej medialni. Jest Ernest Bryll, Wiesław Myśliwski, Józef Baran, Adam Ziemianin, Leszek Żuliński, prof. Maria Szyszkowska, Tadeusz Kwiatkowski – Cugow, Zbigniew Jerzyna, Marek Wawrzkiewicz, Nikos Chadzinikolau, Stafan Jurkowski i wielu, wielu innych. Podziwiać należy doskonałą orientację Andrzeja Dębkowskiego we wszystkich tematach poruszanych przez rozmówców. Nie unika kontrowersyjnych spraw, które mącą obraz polskiej literatury powojennej. Warto w tym miejscu polecić rozmowę z Andrzejem Braunem. Padają nazwiska lumianarzy i sprawa tzw. „hańby” w ujęciu Trznadla. Jeden z rozmówców Dębkowskiego uważa, że pewien utwór Mickiewicza ma wszelkie cechy grafomanii. Kto tak sądzi? jaki to utwór naszego wieszcza? Nie odpowiem. Proszę sięgnąć po tę rewelacyjną książkę. Są tam też inne rarytasy, np. o odmowie Władysława Broniewskiego, by napisał nowy hymn narodowy…
