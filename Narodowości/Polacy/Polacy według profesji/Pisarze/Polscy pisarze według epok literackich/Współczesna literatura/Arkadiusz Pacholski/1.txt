Section: Arkadiusz Pacholski
Źródło: Chata wuja chama, „Gazeta Wyborcza” nr 138, 15 czerwca 2013, s. 20.

Działanie amerykańskiego rasizmu i [polskiego] sarmatyzmu przerosło najśmielsze oczekiwania ich twórców – właściciele czarnych i białych niewolników naprawdę uwierzyli we wrodzoną niższość swoich żywych narzędzi, a jednocześnie we własną wyższość. I nie tylko szybko oswoili się z przywilejem posiadania ludzkiego bydła, ale i wielce w tym zagustowali. Takim sposobem okaleczyli trwale i bezpowrotnie nie tylko nieszczęśników, którymi władali, oraz ich dzisiejszych jeszcze potomków, ale i samych siebie, a także swych prawnych i duchowych spadkobierców. Dotkliwe, wielorakie, zauważalne niemal na każdym kroku i trudne do przerachowania tego skutki Stany Zjednoczone, Brazylia i Polska ponoszą do dziś – i ponosić będą zapewne jeszcze bardzo, bardzo długo.
