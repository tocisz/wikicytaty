Section: Chilon Chilonides / O Chilonie
Autor: Beata Guczalska, Trela, Wydawnictwo Marginesy, Warszawa 2015, ISBN 978-83-65282-05-7, s. 234.

Błazen i kanalia zagrany jest przede wszystkim środkami groteskowymi, nawet komediowymi. Chilon jest ekspresyjny, ruchliwy, rysy twarzy są bardzo dynamiczne: poruszają się oczy i brwi, błyskawicznie zmieniają się grymasy twarzy. Z ust płyną z niezwykłą prędkością błyskotliwe, iskrzące dowcipem zdania. Chilon jest błaznem, ale przede wszystkim gra błazna: perfekcyjnie i z zaangażowaniem, bo błazeńska rola jest dla niego grą o życie, o przetrwanie, o zyskanie jakiegokolwiek statusu. Po wewnętrznej przemianie ta maska opada. Twarz nieruchomieje, zastyga, jakby pokazywała swój prawdziwy, niewzruszony kształt, który spod tej maski się wydobył. Chilon nie patrzy już na otoczenie, ale w głąb własnej duszy. Zatrzymuje się potok kłamliwych słów. Zmuszany przez Tygellina, żeby odwołał oskarżenia, powtarza tylko: "Nie mogę". Żadne ciosy nie są w stanie go złamać.
