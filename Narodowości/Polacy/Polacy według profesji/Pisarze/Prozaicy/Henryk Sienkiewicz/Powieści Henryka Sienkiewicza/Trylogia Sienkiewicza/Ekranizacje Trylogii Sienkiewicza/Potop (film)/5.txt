Section: Potop (film) / O Potopie
Autor: Wiesław Kot, Sto najważniejszych scen filmu polskiego, Wydawnictwo Poznańskie, 2014, ISBN 978-83-7177-942-8, s. 195.

Film trwa pięć godzin. A prace nad nim trwały pięć lat. Gdyby przenieść na ekran pełną zawartość treściową powieści, film musiałby – wedle obliczeń reżysera – trwać tych godzin 20. Powieść Sienkiewicza przykrawano więc tak, by cała akcja skupiała się wokół jednej postaci – Andrzeja Kmicica. Na ekranie występuje albo on sam, albo osoby postronne, które o nim mówią. Znaczącemu uskromnieniu uległa postać Zagłoby – z oczywistych powodów. Jego pojawienie się na ekranie oznaczało gawędę, opowieść, humor słowny. A na to w filmie batalistycznym nie ma wiele miejsca – opóźniają akcję. Reżyser postawił na doświadczenia kina amerykańskiego, z których wynikało, że wielki temat batalistyczny powinien oferować widzowi dwa rodzaje scen: bitewne i sentymentalne. Na przemian. To, co pomiędzy nimi, to łączniki, najmniej w filmie istotne.
