Section: Sergiusz Piasecki / O Sergiuszu Piaseckim
Autor: Ryszard Demel
Źródło: Ryszard Demel, Wstęp do wydania krajowego w: Piasecki Sergiusz: „Zapiski oficera Armii Czerwonej”, Wydawnictwo LTW, Łomianki 2007.

O napisaniu tej groteski [Zapiski oficera Armii Czerwonej] autor myślał już w 1940 r. w okupowanej Polsce. Poznał wtedy rosyjskiego lejtnanta, syna wyższego oficera, wychowanego w Leningradzie. W rozmowach z nim doznał wrażenia, że ma do czynienia z człowiekiem o zmechanizowanym mózgu, który nie umie zejść z toru pojęć narzuconych mu przez szkołę sowiecką i rozumować swobodnie, chociaż uważał się za wykształconego. Kiedy Rosjanin mówił o Stalinie, uwielbiał go aż do łez. Drugim typem podobnego Rosjanina, którego Piasecki spotkał, był kapitan czołgista, trzecim młody podoficer kompanii karabinów maszynowych. Rozmowy z tymi ludźmi przyniosły mu tylko rozczarowania.
