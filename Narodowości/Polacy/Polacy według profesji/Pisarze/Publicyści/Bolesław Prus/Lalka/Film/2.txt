Section: Lalka (film) / O Lalce
Autor: Andrzej Kołodyński
Źródło: Andrzej Kołodyński, Konrad J. Zaręba, Słownik adaptacji filmowych, Wydawnictwo Park Sp. z.o.o., Bielsko-Biała 2005, ISBN 83-7266-322-X, 111.

Film Hasa jest przykładem swobodnej adaptacji, która wykorzystuje opisaną w powieści epokę, sytuację fabularną, postacie, ale buduje z tych elementów własną wizję autorską. (...) Chociaż w pierwszej scenie Wokulski wydobywa się symbolicznie z piwnicy, co stanowi zapowiedź jego wywyższenia, ale wkrótce potem pojawiają się obrazy schodzenia w dół, sugerujące upadek. (...) Reżyser, uważany za jednego z najciekawszych stylistów w kinie polskim, nie zajmuje się polityką czy społecznymi uwarunkowaniami dramatu bohatera. (...) Wokulski, w aktorskiej interpretacji Mariusza Dmochowskiego dumny i świadomy swej wartości, jest człowiekiem, który zmaga się z własną iluzją rzeczywistości i ponosi klęskę. (...) Izabela Łęcka przedstawiona zostaje jako wytwór kultury salonowej, piękność pozbawiona autentyczności. (...) Ruch kamery jest szczególną cechą stylistyczną filmu: jej wędrówka nieustannie odsłania bogactwo materialnego świata, od przeładowanych salonów po śmietniki na wybrzeżach Wisły. (...) Konieczne były skróty fabularne: scenariusz pomija m.in. wątek pani Stawskiej, rodzajowe sceny ze studentami i większość wspomnień starego subiekta. (...) Lalka Hasa stanowi przykład indywidualnego odczytania tekstu przez współczesnego artystę i nie można jej traktować jako próby przedstawienia powieści środkami filmowymi. (...)
