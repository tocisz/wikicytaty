Section: Szuańska ballada / O Szuańskiej balladzie
Autor: Waldemar Łysiak, Słowo wstępne do drugiego wydania w: tenże, Szuańska ballada, Państwowe Wydawnictwo Iskry, Warszawa 1981, ISBN 8320703301, s. 5.

Szuańska ballada nie pretenduje do miana pracy historycznej, mimo że jej zawartością są fakty, same fakty i nic jak tylko fakty, ubrane w moją manierę narracji. Nie jestem bowiem stenotypistą dziejów, tylko pisarzem, nie interesuje mnie historia jako nauka, lecz historia jako karmicielka moich literackich obsesji. Pisząc tę książkę, ani przez moment nie starałem się być obiektywny; wolałem narazić się na zarzut, iż lepię bajki z rzeczywistości, niż przekazywać rzeczywistość odartą z wyobraźni. Przyjmując taki punkt widzenia i taką metodę nie czułem wahań, wątpliwości ni wstydu (…).
