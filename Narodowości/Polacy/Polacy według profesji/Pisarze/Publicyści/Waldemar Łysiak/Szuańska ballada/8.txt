Section: Szuańska ballada / O Szuańskiej balladzie
Autor: Henryk Górski, „Prawo i Życie”, 1977

Szuańska balada z miejsca stała się bestsellerem wydawniczego sezonu (…) Jest ona istotnie swego rodzaju ewenementem. Nie chodzi tu tylko o sam wybór tematu mało znanego – odsłonięcie kulis tej frapującej historii to jedno. Jej zrelacjonowanie w sposób poparty wszechstronną znajomością źródeł, umożliwiającą demaskowanie mitów i fałszerstw, jakimi obrósł ów pojedynek polityczny – to druga zasługa autora. Ale jest jeszcze poza tym coś, na co chciałbym zwrócić szczególną uwagę. To prawdziwie odkrywcza forma książki, za pomocą sensacyjnej fabuły i niezwykle komunikatywnego, wartkiego języka ukazująca wydarzenia wcale niebłahe z punktu widzenia ocen historycznych. Tempo akcji, jej zaskakujące pointy plus niebanalna refleksja autora, pomagająca zrozumieć mechanizmy społeczno-polityczne ówczesnej Francji, stawiają Szuańską balladę w rzędzie tych pozycji, które czyta się – w całym tego słowa znaczeniu – z zapartym tchem.
