Section: Krzysztof Bosak /  / P
Opis: w trakcie debaty nad informacją Rządu w sprawie sytuacji na rynku kredytowym w związku ze skutkami pandemii COVID-19.
Źródło: http://sejm.gov.pl/Sejm9.nsf/wypowiedz.xsp?posiedzenie=11&dzien=5&wyp=69&type=A&symbol=WYPOWIEDZ_POSLA&id=033 sejm.gov.pl, 7 maja 2020

Panie Marszałku! Wysoki Sejmie! Przedstawił nam rząd informację o sytuacji banków. A czego nam nie przedstawił rząd? Nie przedstawił nam zapowiadanej przez wicepremier Emilewicz, której nie ma zresztą na sali, ustawy o wakacjach kredytowych. Przypomnijmy: byłem pierwszym posłem, który tutaj w trakcie nocno-porannych obrad nad tarczą antykryzysową wypomniał premierowi Morawieckiemu, byłemu prezesowi banków i człowiekowi wywodzącemu się z sektora bankowego, który jako bankowiec przez wiele lat doradzał premierowi Tuskowi, a dopiero później zadał się z Jarosławem Kaczyńskim i został nominowany na ministra finansów, później na premiera, przypomniałem i wypomniałem premierowi, że w tarczy antykryzysowej nakładane są obowiązki na wszystkich: na obywateli, na przedsiębiorców, na administrację, a jest tylko jeden sektor w Polsce, na który nie są nakładane żadne nowe zobowiązania. To sektor bankowy.
