Section: Słowo o Jakubie Szeli
Źródło: część I

A musiałażeś ty, Maryś,
Jakiś zadać czar mi,
że się niczym już, jak tobą
głód mój nie nakarmi.

A musiałaś ty mi zadać
jakiś zdradny napój,
że mię pali, choć go stamtąd
nożem powydrapuj.

A musiałażeś ty, Maryś,
we mnie wróść jak gałąś,
żem tak osłabł, jak byś ze mnie
krew wyssała całą-ś.

Ani wyrwę cię już stamtąd
choćbym trzewia rozciął
Udławiłem się ja tobą
jak zdradliwą ością.

Ani dom mi dom bez ciebie
ani wieś mi – nie wieś,
jeno mi się w oczy popatrz
i przez ramię przewieś

Omotała mię całego
jakaś dziwna chorość
że już czasem jak ta ziemia
chciałbym zbożem porość.

Że bym czasem w byle sadzie
chciał być ulem pszczelim,
żeby we mnie pszczoły grały
nie ten ból mój, Szelin.

Snadś dojrzało we mnie cosik,
aż z tej ciąży ścierpłem,
że jak snop się dzisiaj wale
pod twym słodkim sierpem.

Snadś ustało się to we mnie
jak najtęższy rosół.
Weśże Maryś, go pokosztuj,
jedną łzą go osól.

Oj, ustało coś się we mnie,
kutym starym łotrze,
coś od soku z malin gęstsze
i od miodu słodsze.

Zamuliła mnie jak kożuch
jakaś dziwna dobroć,
by się do niej twoim ustom
łatwiej było dobrać.

Weśże mi się nad nią nachyl,
ile zechcesz – upij,
a tę resztę choć rozpryskaj
dla swawoli głupiej.

Jeno wprzód mi tej słodyczy
miarką ust twych namierz
– żółty kłos mi serca wyrósł,
ty go głupia złamiesz.
