Section: Jan Mosdorf / O Janie Mosdorfie
Autor: Mieczysław Maślanko, Odpowiedź na ankietę Warszawskiej Rady Adwokackiej, [w:] Ten jest z ojczyzny mojej. Polacy z pomocą Żydom 1939-1945, opr. W. Bartoszewski, Z. Lewinówna, wyd. 3 uzup., Warszawa 2007, s. 483.

W Oświęcimiu też spotkałem się z Janem Mosdorfem. On też okazywał dużo serca i pomocy więźniom Żydom. Ja osobiście doznałem od niego dużej pomocy, może decydującej o moim życiu. Leżałem w szpitalu na bloku XIX. Mosdorf pełnił w tym bloku jakąś podrzędną funkcję kancelaryjną. I oto nagle, w początkach września 1943 r., do tego bloku szpitalnego wpadł Kuryłowicz z wieścią, że grozi mi indywidualna likwidacja i trzeba mnie z tego bloku natychmiast i niezwłocznie usunąć. Mosdorf, nie zwlekając ani chwili, z narażeniem własnego życia, dosłownie w ciągu kilku minut załatwił skomplikowane w obozie formalności i zostałem po kilku minutach już przeniesiony na inny blok szpitalny, nr IX. I znów żyłem.
