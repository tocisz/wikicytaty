Section: Krzysztof Habich / Ostatnich gryzą psy (1996)

Wpływy z VAT stanowią główne źródło zasilania budżetu, prawie co druga złotówka, trafiająca do kasy państwa pochodzi właśnie z podatku od towarów i usług. Warto zastanowić się też, ile kosztuje zdobywanie tych złotówek, czyli – jakie są koszty pozyskania VAT. Okazuje się jednak, że nie ma na ten temat żadnych informacji! Raz tylko wiceminister finansów powiedział, że podatek VAT nie może wynosić 7%, ponieważ nie wystarczyłoby to na pokrycie kosztów ściągalności!
Jest to szalenie istotna informacja. Oznacza ona bowiem, że nakładając na towary i usługi 7% podatku – rząd tak naprawdę nie otrzymuje nic – jeszcze dokłada do tego interesu. Całe społeczeństwo, zostawiając w sklepach o 7% więcej pieniędzy, nie przyczynia się wcale do poprawienia ciężkiej doli emerytów, nauczycieli czy pielęgniarek, ponieważ oni z tej powszechnej „zrzutki” nie otrzymają ani grosza! Cały podatek idzie bowiem na utrzymanie tych, którzy zajmują się jego wyliczaniem, ściąganiem, kontrolowaniem, itp. Nareszcie mamy bardzo ogólny szacunek, jak potwornie drogo nas ten aparat kosztuje.
