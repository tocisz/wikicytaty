Section: Krzysztof Topolski
Źródło: Krystyna Naszkowska, http://wyborcza.pl/duzyformat/7,127290,23091268,mysle-o-emigracji-ale-nie-wpadam-w-panike-wsrod-zydowskich.html Myślę o emigracji, ale nie wpadam w panikę. Wśród żydowskich znajomych narasta lęk, „Duży Format”, wyborcza.pl, 5 marca 2018.
Zobacz też: antysemityzm, szmalcownik, PiS, ONR

Tym, co się dzieje teraz w Polsce, jestem całkowicie zszokowany. Tak samo byłem zszokowany wybuchem antysemityzmu w 1967 roku, bo uważam, że wtedy się zaczęło. Wróciłem tu w 1990 roku, bo choć jestem Żydem, to przede wszystkim czuję się Polakiem. I uważałem, że w Polsce dzieją się wspaniałe rzeczy. Od czasu publikacji książki Janka Grossa o Jedwabnem miałem wrażenie, że Polacy zaczęli poznawać swoją historię, tę dotychczas wstydliwie skrywaną. Polska była pierwszym krajem, w którym zaczęto o tym mówić, bo ręce unurzane w krwi żydowskiej przez dziesiątki tysięcy szmalcowników mieli nie tylko Polacy, ale i Litwini, Łotysze, Ukraińcy.
Budował się dialog, ale Polska nie dokończyła swoich rozliczeń. Dziś widzę, jak robienie oczka przez PiS do faszystów w Polsce, a za faszystów uważam m.in. ONR, jest przyzwoleniem na ponowny wybuch antysemityzmu.
