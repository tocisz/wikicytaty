Section: Marian Zacharski / O Marianie Zacharskim
Autor: Włodzimierz Kalicki

Zacharski nie włamywał się bowiem o północy do tajnych archiwów, nie rozkochiwał w sobie hrabin mających dostęp do tajemnic rakiet przeciwlotniczych, nie szantażował amerykańskich generałów uwielbiających przebierać się za służące i domagających się, by prawdziwe służące okładały ich pejczem. Szpieg zwolna osaczał tonącego w długach sąsiada, pracownika Hughes Aircraft Corporation, manipulował nim, nakłaniał go do wynoszenia tajnych materiałów i płacił mu za nie. Tajemnice, których utrata ostatecznie kosztowała Stany Zjednoczone miliardy dolarów, kupił tanio – za 110 tys. USD i na dokładkę warte połowę tej sumy złote monety.
