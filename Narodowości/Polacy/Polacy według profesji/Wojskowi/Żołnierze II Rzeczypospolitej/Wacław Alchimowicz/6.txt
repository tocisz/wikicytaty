Section: Wacław Alchimowicz / O Wacławie Alchimowiczu
Autor: Tomasz Łabuszewski, Obszar Centralny Zrzeszenia WiN 1945-1947, pod red. Tomasza Łabuszewskiego, Warszawa 2018, s. 120.

Jednym z ważniejszych osiągnięć wywiadu WiN z Obszaru Centralnego było z pewnością uzyskanie źródeł informacji z szeregów głównego przeciwnika, tj. komunistycznego resortu bezpieczeństwa - z WUBP w Łodzi i z miejscowej Komendy Wojewódzkiej MO, także z MBP. Mowa tu o zwerbowanym do współpracy ze Zrzeszeniem  przez agenta UB „Bigla” Wacławie Alchimowiczu. O jego działalności na rzecz WiN tak mówił w jednym jednym z zeznań Wincenty Kwieciński: „W maju lub czerwcu 1946 r. Czarnocki >>V<< zgłosił mi, że  >>Podkowa<< - >>Bigiel<< (dawny pracownik Wydziału >>A<< - politycznego Czarnockiego i Kawińskiego) posiada zaangażowanego do pracy wywiadowczej pułkownika z MBP [w rzeczywistości Alchimowicz miał stopień kapitana - przyp. T.Ł.]. W tym też okresie Czarnocki poinformował mnie, że ten pułkownik z MBP jest znajomym >>Bigla<< sprzed 1939 r., z tegoż okresu, podobnie jak >>Bigiel<<, był zaopatrywań narodowych”.
