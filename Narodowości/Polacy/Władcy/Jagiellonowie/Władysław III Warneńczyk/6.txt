Section: Władysław III Warneńczyk / O Władysławie Warneńczyku
Autor: Szymon Kobyliński, Tajemnice pocztu Matejki, Instytut Wydawniczy Nasza Księgarnia, Warszawa 1984, s. 82.

Nikt, zdaje się, nie wpadł dotychczas na myśl, aby serię walecznych Polaków, których można przypisać dewizie „Za wolność naszą i waszą”, otwierać postacią Władysława Warneńczyka. Przykład zaś jest – na bez mała czterysta lat przed powstaniem tego hasła – typowy, skoro tego bohatera dwu narodów uczczono mauzoleum z wieczną wartą w bułgarskim mieście, a u nas nadal cieszy się sławą młodzieniaszka-rycerza. Dzielne stawianie czoła – nawet przegraną bitwą – zalewowi groźnych sił muzułmańskich miało, jak tego chcieli zwolennicy wyprawy, również znaczenie dla Polski, której królem był, idący na pohańca, Władysław, zarazem pan Węgier. Jednakże przeciwników tej koncepcji mamy więcej, a raczej: silniej do rozumu przemawiających, bo zwyczajem realistów sięgają oni po gołe, okrutnie jednoznaczne fakty, dużo mniej zaś i rzadziej po szumne-dumne hasła.
