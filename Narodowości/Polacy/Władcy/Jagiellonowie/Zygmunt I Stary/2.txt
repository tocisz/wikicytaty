Section: Zygmunt I Stary / O Zygmuncie I Starym
Autor: J.L. Decjusz, Księga o czasach króla Zygmunta. Przekład według wydania W. Czermaka 1901 zespół pod kierunkiem K. Kumanieckiego. Warszawa 1960

Od najmłodszych lat był gorliwy w nabożeństwie i czcił Boga, odznaczał się wielkim szacunkiem dla starszych, dobrocią i łagodnością dla poddanych, miłosierdziem dla biednych. Tak był sprawiedliwy i bezstronny, że żadne namowy nie mogły go sprowadzić ze słusznej drogi. Tak dalece był słowny, że niczego nie stawiał wyżej ponad dotrzymanie obietnicy. Wytrzymały na głód i zimno, gdy zaszła tego potrzeba, znakomity wojownik, przez całe życie był wstrzemięźliwy i sam nigdy nie używał więcej jadła niż tego wymagała potrzeba organizmu, a u drugich potępiał to z oburzeniem.
