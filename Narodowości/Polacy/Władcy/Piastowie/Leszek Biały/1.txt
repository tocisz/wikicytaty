Section: Leszek Biały / O Leszku Białym
Autor: Michał Ogórek, Poczet królów polskich, Agencja Wydawnicza Grobla IV, Gdańsk 2007, ISBN 9788392274940, s. 28

Książę Leszek może dlatego był Biały, że był czysty. Jest to jedyny polski władca (poza legendarną królewną Wandą, która utonęła w Wiśle), o którym z całą pewnością wiadomo, że się kąpał. Nieznani sprawcy, którzy mieli go zabić, zaskoczyli go w łaźni. Co prawda Leszek Biały zdołał im uciec i nagi skoczył na konia, jednak zabójcy dopadli go parę kilometrów dalej. Biały książę, który wyskoczył z łaźni i został zasieczony, pod sam koniec życia musiał być czerwony. A może dlatego Biały, że niewinny? Był ofiarą rozbicia dzielnicowego, ale nie bardziej niż my wszyscy. Jego wyeliminowanie miało zresztą służyć opanowaniu chaosu, w wyniku którego już nikt nie wiedział, kto rządzi i gdzie. Jest też możliwe, że zyskał swój przydomek dlatego, że był blady jak ściana. Wiadomo o nim, że z napojów spożywał tylko piwo. Może więc przez cały czas źle się czuł? A może został przez potomnych wybielony?
