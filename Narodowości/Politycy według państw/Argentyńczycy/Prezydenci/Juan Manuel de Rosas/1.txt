Section: Juan Manuel de Rosas / O Juanie Manuelu de Rosasie
Autor: Auguste Guinnard, Trzy lata w niewoli u Patagonów (1856-1859), Wydawnictwo Literackie, Kraków 1988, ISBN 83-08-01735-5, tłum. Jerzy Sławomirski, s. 53.

Ledwie [Urquiza] przekonał się, że wykorzystują jego patriotyzm dla osobistych ambicji, oświadczył się przeciwko dyktatorowi, oskarżając go o fałszowanie konstytucji i zamach na wolności narodowe. Niejednokrotnie przedtem Rosas udawał brak zainteresowania władzą, choć w rzeczywistości było odwrotnie. Co pewien czas, w zręcznie wykalkulowanym okresie, mówił z zaiste urzekającą skromnością już o swym podeszłym wieku, już to o nadszarpniętym zdrowiu, przejawiając pragnienie wyrzeczenia się władzy, której ciężaru - jak mówił - nie był już dłużej w stanie dźwigać. Ale stary tygrys, który tylekroć obserwował trzęsących się w jego obecności ze strachu przedstawicieli kraju, dobrze wiedział, że nikt z nich nie ośmieli się przyjąć jego dymisji. W istocie Zgromadzenie pośpiesznie błagało go o przychylenie się do woli całego kraju i gorącymi prośbami wymuszało chwalebną ofiarę. Te niskie pochlebstwa uchodziły na zagranicznych dworach za wyraz powszechnych odczuć.
