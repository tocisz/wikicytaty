Section: Friedrich Hartjenstein / O Friedrichu Hartjensteinie
Autor: Rudolf Höß, Autobiografia Rudolfa Hössa komendanta Auschwitz, tłum. Wiesław Grzymski, Wydawnictwo Mireki, s. 195.

Hartjenstein od samego początku rozpoczął wpajanie swego frontowego doświadczenia załodze oświęcimskiej jednostki wartowniczej, która stanowiła dziką zbieraninę. Chciał on zorganizować wszystko na modłę wojskową, szczególnie zaś chciał wyszkolić i wychować oficerów. Główne zadanie polegające na pilnowaniu więźniów oraz ochronie obozu traktował jako drugorzędne, które chciał śpiewająco wykonywać. Jak chełpliwie i w nadęty sposób rozpoczął pracę, takim też pozostał. Wszystkie piękne frazesy okazały się niczym w konfrontacji z surową rzeczywistością oświęcimskiej nędzy. Liczba wartowników była stale zbyt mała, nigdy nie wystarczała do zapewnienia uporządkowanego, systematycznego zatrudniania więźniów przy pracach na zewnątrz obozu. Hartjenstein zaś chciał uzyskać zwolnienie całych kompanii od służby wartowniczej, aby przeprowadzać nimi ćwiczenia i szkolenie. Nie potrafił zrozumieć, iż ochrona obozu i pilnowanie więźniów były ważniejsze od wyszkolenia wojskowego.
