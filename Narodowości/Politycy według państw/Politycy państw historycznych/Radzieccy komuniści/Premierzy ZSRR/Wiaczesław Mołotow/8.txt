Section: Wiaczesław Mołotow / O Wiaczesławie Mołotowie
Autor: Milovan Djilas, Rozmowy ze Stalinem

Lecz Mołotow był niemal zawsze taki sam, niemal niezmienny, bez względu na to, o czym była mowa, podczas gdy Stalin zmieniał się zupełnie w swym własnym, komunistycznym środowisku. Churchill scharakteryzował Mołotowa jako typowego nowoczesnego robota. To jest ścisłe. Lecz to tylko jedna, zewnętrzna jego strona (…) Mołotow nawet fizycznie wydawał się predestynowany do takiej roli: był dokładny, rozważny, spokojny, uparty. Pił więcej niż Stalin, ale jego toasty były krótsze i obliczone na wywołanie konkretnego efektu politycznego. Jego osobiste życie również było nieciekawe, a gdy w rok później spotkałem jego żonę, skromną i miłą kobietę, odniosłem wrażenie, że i każda inna mogła była służyć jego regularnym, nieodzownym funkcjom.
