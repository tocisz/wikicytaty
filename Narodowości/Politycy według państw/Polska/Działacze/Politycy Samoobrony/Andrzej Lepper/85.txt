Section: Andrzej Lepper / O Andrzeju Lepperze / T
Autor: Donald Tusk
Źródło: http://orka2.sejm.gov.pl/Debata5.nsf/851e81387c160e4fc125745f00379393/64d1a4a3862869a9c12574650047a569?OpenDocument Sprawozdania stenograficzne z posiedzeń Sejmu V kadencji

To wotum nieufności nie tylko dla polityka, charakterystycznego, wyrazistego, budzącego emocje i kontrowersje od wielu lat na polskiej scenie politycznej, to wotum nieufności wobec filozofii, jaką od lat prezentuje Andrzej Lepper, wobec stylu i treści polityki, jaką prezentuje Andrzej Lepper i jego partia, ale także jaką reprezentują inne partie koalicji. To w wymiarze symbolicznym – ale wytłumaczę za chwilę także, dlaczego w wymiarze praktycznym – wotum nieufności wobec jego przełożonego, prezesa Rady Ministrów Jarosława Kaczyńskiego, i całego rządu, całej koalicji rządowej. Dzisiaj mamy przeświadczenie, a to przeświadczenie narasta z miesiąca na miesiąc, że krytykując Andrzeja Leppera, a dzisiaj składając wniosek o wotum nieufności, domagając się odejścia od władzy Andrzeja Leppera, mówimy pełnym głosem i z pełnym przekonaniem, że kierujemy to pod adresem polityka, którego sposób myślenia i cele polityczne odcisnęły swoje dominujące piętno na całej praktyce koalicji rządowej.
