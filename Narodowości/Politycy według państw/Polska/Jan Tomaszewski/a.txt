Section: Jan Tomaszewski / I
Opis: o meczu RFN-Polska na mistrzostwach świata w 1974 r. i wypowiedziach Jacka Gmocha w tej kwestii.
Źródło: https://www.przegladsportowy.pl/ps-historia/jan-tomaszewski-wspomina-mistrzostwa-swiata-1974/82jzf2g przegladsportowy.pl, 19 czerwca 2019

I może jeszcze przewidziałby oberwanie chmury? No co mogłeś zrobić na takim boisku? A jestem na milion procent pewien, że święta trójca przegadała plan na ten mecz do samego spodu. Kto jednak mógł się spodziewać, że trzeba zagrać w tak ekstremalnych warunkach. Nie dorabiajmy nowych legend do tego meczu. To był twardy, wyrównany bój, w naszej drużynie zabrakło Szarmacha, który wcześniej strzelił już pięć goli. Zastąpił go Domarski, a pod koniec za defensywnego pomocnika Zygmunta Maszczyka wszedł Kazek Kmiecik, czyli jeszcze jeden napastnik. Grającym u siebie Niemcom wystarczał remis. Na ciężkiej murawie łatwiej było im się bronić, a my musieliśmy atakować. Ostatecznie byli o jedną bramkę lepsi. Oto cała historia, w której uczestniczył też Gmoch. Jako szef banku informacji miał swoje zdanie, które Górski też brał pod uwagę. Nikt rozsądny nie neguje jego wkładu w zdobycie medalu, ale na Boga, niech on też nie umniejsza zasług pana Kazimierza...
