Section: Jan Brzechwa / O Janie Brzechwie
Autor: Marian Hemar, Odpowiedź Brzechwie

Panie poeto, co w kraju Traugutta,
Okrzei, Ziuka i księdza Skorupki
Stajesz w obronie jakiegoś Bieruta,
Wykpiwasz wrogów jakiegoś Osubki
I to ci starcza za wolność! I taka
Twoja poety duma i Polaka -

Drwisz z emigracji, że u was jest sznycel,
I kościół pełny, i już w szafie kiecki.
A nasza groza – że sowiecki szpicel
Węszy po kraju, że żołdak sowiecki
Butami depce krwawy bruk Warszawy
I że to znaczy „Tryumf słusznej sprawy”.

Jeśli tam wolność sumienia i słowa,
Jeżeli taka odwaga cywilna,
Napisz – co myślisz o Polsce bez Lwowa?
Napisz – co myślisz o Polsce bez Wilna?
