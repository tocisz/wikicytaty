Section: Kuba Rozpruwacz / O Kubie Rozpruwaczu
Autor: José María López Ruiz, Tyrani i zbrodniarze. Najwięksi nikczemnicy w dziejach świata, tłum. Agata Ciastek, Dom Wydawniczy Bellona, Warszawa 2006, s. 176

Mimo, że przypisywano mu „jedynie” pół tuzina zbrodni, ten terroryzujący mieszkańców Londynu morderca popełnił prawdopodobnie dziesięć, a może nawet dwanaście zabójstw. Już po jego rzekomym zatrzymaniu w londyńskiej dzielnicy East End przynajmniej cztery kobiety zginęły w podobny sposób, jak sześć oficjalnie przypisywanych mu ofiar. Kuba Rozpruwacz to bez wątpienia pierwowzór angielskiego seryjnego mordercy. Ten ponury osobnik stał się wymarzonym bohaterem artykułów londyńskiej prasy i głównym tematem rozmów przerażonego społeczeństwa. Można by rzec, że był „kurą znoszącą złote jaja” dla wszystkich, którzy żyli z pisania, gdyż nawet do dziś, po ponad stu latach, jeszcze na nim zarabiają. Niechlubna sława czynów Kuby Rozpruwacza była tym większa, że tożsamość potwora z Londynu nigdy nie została potwierdzona i na ten temat snuto najbardziej niewiarygodne domysły. Od momentu popełnienia pierwszej zbrodni postać ta nie schodziła z pierwszych stron gazet, można więc przewrotnie powiedzieć, że tajemniczy morderca miał „dobrą pracę”. Wszyscy Brytyjczycy, począwszy od samej królowej Wiktorii, a na zwykłych „bobbies” skończywszy, codziennie czytali o jego wyczynach.
