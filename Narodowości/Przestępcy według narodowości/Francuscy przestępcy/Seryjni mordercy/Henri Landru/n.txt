Section: Henri Landru / O Henrim Landru / Inne
Autor: Zygmunt Kałużyński
Źródło: Zygmunt Kałużyński, Tomasz Raczek, Leksykon filmowy na XXI wiek. Rarytasy, niewypały i kurioza, op. cit., s. 221–222.

Landru był jednym z najsławniejszych morderców, zgładził dziesięć kobiet i jednego młodzieńca – możliwe nawet, że było ich więcej – i zwłoki spalił w piecyku w podmiejskiej willi w Paryżu w latach I wojny światowej. Był to szczupły, drobny pan po pięćdziesiątce, łysy, z piękną czarną brodą, starannie ubrany na ciemno, w meloniku, który wtedy nie oznaczał pretensji staroświeckiej i cokolwiek komicznej, jaką ma w naszych oczach, lecz stanowił część stroju przyzwoitego mieszczanina. Dlatego też nosił go Chaplin – nie żeby nas zabawić sztucznym rekwizytem, ale by podkreślić aspiracje swojej postaci, skądinąd skromne. Landru też nie miał wielkich, i to jest – być może – rys jego charakteru, który zastanawia najbardziej. Kto wie, czy nie był on prekursorem pewnego sposobu myślenia, który potem zrobił karierę. Landru działał w okresie, gdy właśnie zaczęły się czasy ciężkie, być może najcięższe, jakie przeszła ludzkość. Wpadł on na pomysł, by zrobić ze zbrodni interes handlowy, i w dodatku niewielki: na średnie oprocentowanie. Określenia, które teraz nastąpią, mogą się wydawać ostatnimi, jakie by pasowały, tymczasem oddają charakter działalności Landru: ostrożność, unikanie ryzyka, pracowita eksploatacja. Czyli wzorowe cechy obywatela, mieszczanina europejskiego. Właśnie z tego względu Landru jest reprezentatywny dla naszego stulecia: nie jest tylko jednym z ciekawej galerii przestępców, lecz zjawiskiem społecznym.
