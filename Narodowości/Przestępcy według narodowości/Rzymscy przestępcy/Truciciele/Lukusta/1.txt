Section: Lukusta / O Lukuście
Autor: José María López Ruiz, Tyrani i zbrodniarze. Najwięksi nikczemnicy w dziejach świata, tłum. Agata Ciastek, Dom Wydawniczy Bellona, Warszawa 2006, s. 58.

(…) rzymska trucicielka, ciesząca się sławą i władzą równą cesarzom. W Rzymie podawała się za skromną wdowę mieszkającą blisko wzgórza Awentyn. Sąsiedzi uważali ją za dobrą kobietę o uporządkowanym życiu, choć niepozbawioną drobnych dziwactw. Na przykład zawsze kładła się spać w godzinę po zachodzie słońca, ani minutę wcześniej, ani później. Wyjątkiem były dwa dni w tygodniu, gdy przyjmowała kochanka. Tajemniczym gościem był wysoki urzędnik administracji imperium, odpowiedzialny za rejestr zgonów w mieście. Kolejnym dziwactwem wdowy były jej psy. Codziennie wychodziła z nimi na spacer, choć uważny obserwator dostrzegłby, że każdego dnia psy były inne. Nikt nie zdawał sobie sprawy z tego, że sąsiadka jest zawodową trucicielką, która status trucicielki osiągnęła poprzez otrucie brutalnie bijącego ją małżonka pijaka.
