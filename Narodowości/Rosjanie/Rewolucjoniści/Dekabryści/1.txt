Section: Dekabryści
Autor: Waldemar Łysiak, Lepszy, Wydawnictwo Officina, Warszawa 1990, ISBN 83-85208-01-1, s. 34-35.

Równo tysiąc lat po związaniu się ruchu karmackiego grupa Rosjan postanowiła uczcić taką okrągłą rocznicę. W bardzo dowcipny sposób: restaurując ten sam kierunek postępu ludzkości. Myślę (...) o dekabrystach. Dzieci polskie obecnego stulecia (sanacyjne, demoludowe i postkomunistyczne) wkuwały i wkuwają dogmat o szlachetnych dekabrystach, tak gorąco Polskę miłujących, iż przy tym uczuciu miłość Romea do Julietty to namiętność lodówki "Mińsk" do lodówki "Polar". (...) Źródła dokumentalne na temat dekabrystów mówią coś zupełnie innego: że te wielkorusy miały w stosunku  do Polski ciągoty zamordystyczne silniejsze niż carat, a jedną z przyczyn ich buntu były "nadmierne swobody" (w tym konstytucja), które car dał Polaczkom (...). Zaś jako antycypatorzy marksizmu-leninizmu dekabryści stworzyli projekt urządzenia nowej Rosji w systemie z kilkoma warstwami tajnej policji nie podlegającej prawu (nazwanej przez nich: Urzędem Czynienia Dobra) i z tak dogłębną inwigilacją społeczeństwa, że w porównaniu z tym cały aparat represji caratu był przedszkolem.
