Section: Osip Mandelsztam
Źródło: A więc i ja z innymi…, tłum. Maria Leśniewska

Zgadzam się tobie służyć, 
Z zazdrości wyschniętymi
Wargami przyszłość wróżyć. 
Nie zaspokaja słowo
Spierzchniętych z żądzy ust mi, 
I gęsty świat na nowo
Bez ciebie jest mi pusty. 

O wierność już nie proszę, 
Chcę tylko zgnieść twój opór
I siebie sam przynoszę
Pod twój katowski topór. 
Nie jesteś mi radością, 
Miłością upragnioną, 
Na jakąś dziką, obcą
Dziś krew mi zamieniono. 

I jeszcze jedno mgnienie, 
A powiem prawdę tobie: 
Nie radość, lecz cierpienie
Znajduję dzisiaj w tobie. 
I usta twe wiśniowe, 
W rozterce pokąsane, 
Wabią mnie wciąż od nowa, 
Jak grzechy nie wyznane. 

Wróć do mnie prędzej, miła, 
Tak straszno mi bez ciebie, 
Ja nigdy z taką siłą
Nie doznawałem ciebie. 
I czego dziś pożądam, 
Na jawie wprost przeżywam… 
Niczego już nie żądam, 
Po prostu cię przyzywam.
