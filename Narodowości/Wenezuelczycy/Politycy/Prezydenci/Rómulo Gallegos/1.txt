Section: Rómulo Gallegos / O Rómulo Gallegosie
Autor: Jan Drohojowski, Ameryka Łacińska z bliska, Ludowa Spółdzielnia Wydawnicza, Warszawa 1968, s. 275.

Zima roku 1948. Caracas przywdziało odświętną szatę. Miasto i kraj tchnęło nadzieją. Po latach niepokoju wybrano prezydenta. I to nie byle jakiego. Rómulo Gallegos, wielki pisarz Wenezueli, miał przywdziać szatę urzędu Simona Bolivara. Cieszyli się robotnicy i górnicy, wiedzieli, że Gallegos jest ich przyjacielem, cieszyła się inteligencja pracująca, bo prezydent-elekt był jednym z nich. Zadowolenie okazywał [Rómulo] Betancourt, który przekazywał władzę człowiekowi zaufanemu. Przybył nawet jeden z Rockefellerów, którego rodzinny koncern, Standard Oil of New Jersey, kontrolował dużą część wenezuelańskiego przemysłu naftowego. Współzawodnicy z Royal Dutch-Shell nie pozostali w tyle: Jego Brytyjska Mość wysłał krążownik, a królowa holenderska kontrtorpedowiec – wedle stawu grobla! Bez wątpienia nurtowały inwestorów pewne wątpliwości: Gallegos sprzyjał postępowi, a Betancourt, który studiował marksizm, wspominał o nacjonalizacji złóż ropy naftowej i rudy żelaza. Dla wojskowych nowa era mogła oznaczać koniec wpływów i zysków.
