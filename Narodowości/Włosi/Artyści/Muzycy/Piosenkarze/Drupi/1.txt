Section: Drupi / O Drupim
Autor: Marek Sierocki, Alfabet muzyczny. Spotkania z idolami popkultury, Grupa Wydawnicza Foksal, Warszawa 2014, ISBN 978-83-7881-409-2

W połowie lat siedemdziesiątych w Polsce zapanowała moda na piosenki śpiewane przez włoskich wykonawców. Największą gwiazdą był wtedy bez wątpienia Drupi. Drupi - to brzmi jak magiczne zaklęcie otwierające serca Polaków (a w szczególności Polek). I bardzo słusznie, gdyż to nie tylko wyjątkowy artysta, ale także niebywale sympatyczny człowiek. Zero gwiazdorstwa, żadnej wyspekulowanej pozy - po prostu uroczy, pełen humoru i życzliwości facet. Doprowadzało mnie do szału, gdy niektórzy publicyści głosili z lekceważeniem, że jest on u nas większą gwiazdą niż we Włoszech, bo tam, na co dzień, jest hydraulikiem. Nieprawda. Drupi pojawił się u nas, będąc już prawdziwą gwiazdą we Włoszech.
