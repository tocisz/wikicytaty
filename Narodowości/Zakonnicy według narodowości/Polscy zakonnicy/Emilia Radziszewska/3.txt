Section: Emilia Radziszewska
Opis: w czasie powstania warszawskiego, Warszawa, 20 sierpnia 1944.
Źródło: s. Emilia Radziszewska, Dziennik pielęgniarki z Powstania Warszawskiego, wyd. Tygodnik Katolicki „Niedziela”, Częstochowa 1996, s. 206, ISBN 83-86076-32-1
Zobacz też: Casimir Delavigne, Karol Kurpiński, Rota, Warszawianka

Wreszcie „Jeszcze Polska nie zginęła”! Pierwszy raz od pięciu lat śpiewali to wspólnie, jako ludzie wolni. Zdawało się, że każdy z nich włożył w tę pieśń samego siebie. Zabrzmiała „Warszawianka” – żywioł! Wyśpiewują samych siebie. Kto powiedział, że jest to dzieło Delavigne'a i Kurpińskiego? Te słowa i ta melodia – to oni sami, powstańcy warszawscy z sierpnia 1944 roku! Twarze płoną, oczy błyszczą. W ich stanie zdrowia nie trudno było o to. Co za niesamowity nastrój? Czy słyszą, że nad domem rozległ się warkot samolotu? Tak niewiele brakuje, by pełen śpiewu i muzyki dom zamienił się we wzgórze gruzów i straszliwy grób? Samolot się oddalił... Dzięki Bogu! Co za szczęście! „Warszawianka” przebrzmiała, a jej miejsce zajęła nieustępliwa „Rota”.
