Section: Herod Wielki / O Herodzie Wielkim
Autor: Simon Sebag Montefiore, Potwory. Historia zbrodni i okrucieństwa, tłum. Jerzy Korpanty, wyd. Świat Książki, Warszawa 2010, ISBN 9788324715480, s. 25.

Jego 32-letnie rządy charakteryzowały się zarówno wspaniałymi dokonaniami, jak i strasznymi zbrodniami. Herod był zdolnym, dynamicznym i inteligentnym monarchą, który starał się łączyć ze sobą elementy kultury żydowskiej i hellenistycznej. Odbudował Świątynię Jerozolimską i inne budowle w Jerozolimie, zakładał liczne nowe miasta i wznosił imponujące twierdze. Udało mu się w sercu wschodniej części imperium rzymskiego zbudować duże, bogate i silne królestwo mające wyjątkowy status pośród innych państw regionu. Jednak żądza władzy, kobiet i sławy uczyniły zeń spragnionego krwi złoczyńcę, jakim przedstawiają go chrześcijańskie ewangelie, oraz despotę, jak pisze o nim Józef Flawiusz w Wojnie żydowskiej. Nawet jeśli Herod w rzeczywistości nie zlecił „rzezi niewiniątek”, jak utrzymują ewangelie, to jednak faktem jest, że kazał zabić trzech swoich synów, a także swoją żonę oraz wielu swoich przeciwników i rywali.
