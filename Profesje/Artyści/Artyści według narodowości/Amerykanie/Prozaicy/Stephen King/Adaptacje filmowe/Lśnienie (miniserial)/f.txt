Section: Lśnienie (miniserial) / O Lśnieniu
Autor: Andrzej Kołodyński
Źródło: Andrzej Kołodyński, Konrad J. Zaręba, Słownik adaptacji filmowych, Wydawnictwo Park, Bielsko-Biała 2005, ISBN 837266322X, s. 126.

Mimo pozytywnych napomknień o wersji Kubricka w Danse macabre, Stephen King z irytacją przyjął wprowadzone zmiany. I zaproponował wersję własną, wierną tekstowi powieści, pisząc scenariusz do telewizyjnego miniserialu Micka Garrisa w roku 1997. Niestety, było to niepowodzenie. Powstał sztampowy horror pełen komputerowych efektów specjalnych (w filmie Kubricka tego rodzaju efekt jest w gruncie rzeczy tylko jeden – scena z krwią wylewającą się z windy, nad czym mozolnie pracowano cały rok). Ambiwalencję założoną przez Kubricka jako istotny element filmowej poetyki grozy zastąpiła płaska dosłowność. Nie zawsze pisarz okazuje się najlepszym adaptatorem własnego dzieła na język innego medium!
