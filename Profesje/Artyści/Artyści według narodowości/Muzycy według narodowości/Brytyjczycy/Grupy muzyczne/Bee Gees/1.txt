Section: Bee Gees
Autor: Marek Sierocki, Alfabet muzyczny. Spotkania z idolami popkultury, Grupa Wydawnicza Foksal, Warszawa 2014, ISBN 978-83-7881-409-2

Te lata to były prawdziwa gorączka beegeesomanii, pamiętam, jeszcze chodziłem wtedy do szkoły średniej. Pierwsze dyskoteki, które prowadziłem, były wtedy autentycznie zawojowane przez piosenki Bee Gees. To szczególnie interesujące - ikoną muzyki dyskotekowej stał się zespół, który nie miał typowego brzmienia disco, grali raczej popowe utwory, które po prostu fantastycznie nadawały się do tańca. Ich rytm jest tak genialny, że bez względu na zmieniające się mody nie przestają być najczęściej granymi utworami w klubach, na dyskotekach czy podczas rozmaitych eventów, to jest absolutna czołówka utworów muzyki tanecznej.
