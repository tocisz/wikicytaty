Section: Magdalena Hudzieczek-Cieślar
Źródło: Okaleczeni dla śpiewu, „Kołowrotek Kulturalny”, listopad 2014.

Mało, że Ewa namówiła Adama do grzechu i kobiecie przypadła bezwzględna wina, a Helena Trojańska piękną była i wielu z płci brzydkiej swą urodą kusiła doprowadzając do wielkiej wojny, to na domiar złego nasz kobiecy głos – w przenośni i dosłownie – też niejednemu mężczyźnie przeszkadzał. A wszystko zaczęło się od św. Pawła, który głosił, że kobieta powinna w kościele milczeć. Nie mnie teologicznie rozprawiać nad naukami św. Pawła, co nie zmienia niestety faktu, że papież Benedykt I będąc tym naukom wierny, w 578 roku wydał zakaz udziału kobiet w kościelnym życiu muzycznym, zabronił śpiewania kobietom w chórach kościelnych twierdząc, że głos ich wodzi na pokuszenie. I tak o to Kościół na wiele wieków odsunął kobiety od czynnego udziału w oficjalnym życiu muzycznym, a takie posunięcie sprawiło, że głosy żeńskie zaczęto zastępować głosami męskimi.
