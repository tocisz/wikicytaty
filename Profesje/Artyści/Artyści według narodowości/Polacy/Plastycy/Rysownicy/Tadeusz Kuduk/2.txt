Section: Tadeusz Kuduk / O Tadeuszu Kuduku
Autor: Lechosław Lameński, Jeszcze raz człowiek i sacrum, czyli słów kilka o malarstwie Tadeusza Kuduka, „Akcent” 2001, nr 4

Tadeusz Kuduk to bez wątpienia postać ciekawa i oryginalna nie tylko w lubelskim życiu artystycznym, już chociażby z tego względu, że zaczynał jako aktor teatralny, który po spędzeniu – z powodzeniem – ponad dwudziestu lat na scenie, postanowił oddać się bez reszty malarstwu. Z punktu widzenia krytyka sztuki był to wybór odważny, ale bez wątpienia w pełni uzasadniony. Przede wszystkim dlatego, że Tadeusz Kuduk to artysta wrażliwy, który ma nam ciągle coś nowego i ciekawego do powiedzenia (zarówno pod względem formy jak i treści), a świat jego wizji i wyobraźni od kilkudziesięciu już lat materializuje się w niezwykle indywidualny sposób ku satysfakcji widzów w salach wystawowych, krytyków i recenzentów, a także licznego grona nabywców tych obrazów.
