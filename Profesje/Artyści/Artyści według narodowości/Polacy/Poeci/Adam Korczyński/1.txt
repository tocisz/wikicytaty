Section: Adam Korczyński
Źródło: Piersi
Zobacz też: kobieta, piersi

Pieszczone piersi, najprzedniejsze ciało,
Co wyglądacie spod gorsów niewiele,
Od was miłości me serce zarwało,
Wy moich oczu jesteście dwa cele,
Muzom by śpiewać o was należało,
Lecz że was kocham, i ja się ośmielę,
Bym waszą piękność wyraził, jak mogę,
Choć to was widzieć do woli nie mogę.
Pieścidła lube, ponęty wszechmocne,
Co wdziękiem wszystkich niewolicie ludzi,
Dzienne rozkosze, bawidełka nocne,
Cóż za dziw, że wasz powab serca łudzi?
Jesteście jedna dla drugiej pomocne,
Jedna wzrok łechce, druga umysł budzi,
O, śliczne gwiazdy, nocne przewodniki,
Wy oświecacie błędne miłośniki.
