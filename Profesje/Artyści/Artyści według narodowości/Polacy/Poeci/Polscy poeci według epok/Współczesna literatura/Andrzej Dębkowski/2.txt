Section: Andrzej Dębkowski / O twórczości Andrzeja Dębkowskiego
Autor: Tadeusz Kwiatkowski-Cugow, O wielkiej poezji Andrzeja Dębkowskiego

Andrzej Dębkowski wierszy nie pisze, on je wytańcza i wyczarowuje. Uderza w język potężną siłą wyobraźni i częściej osadza wiersz „na gruzach upartej historii”, niż w „ciszy zakątków życia”. Świat kocha bezgranicznie, nawet wtedy, gdy sprawia mu ból, ból najokrutniejszy, ból istnienia i źródła. Świat poety jest wizualnie prosty, ale myśl jego krąży mrocznymi meandrami niepokoju. Jego świat pytań i wątpliwości.
Poeta głęboko penetruje ludzką duszę, aż do bólu odsłania te subtelne ścieżyny, którymi hasają ludzkie, często bezdomne uczucia, porzucone marzenia, „głosy poetów”. Gdzieś miejscami poeta wyznaje, że nie jest przygotowany do wchłonięcia takiego ogromnego naporu piękna, które świat podrzuca mu i każe to wszystko wpisać w umykającą enklawę języka.
Z subtelnością maga, z rozwagą mędrca, odkłada chwile spełnienia na później, na czas gwałtownego przypływu morza, na spenetrowanie do dna błękitnego jeziora, które w rozchylonym płaszczu fali śpiewa mu wieczorne psalmy, próbuje unieść w krainę złudzenia.
Poeta nieustannie podejmuje próby mocnego osadzenia w realiach życia i odnosi się wrażenie, że ta symbioza mu się udaje. Autor wie doskonale, co chce od siebie, co chce od wiersza i co od świata…
