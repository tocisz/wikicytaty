Section: Andrzej Dębkowski / O twórczości Andrzeja Dębkowskiego
Autor: Tadeusz Chróścielewski, A wcale nie o Paryż chodzi

„Paryż nie jest taki piękny” Andrzeja Dębkowskiego, to książka szczególna. Poeta jest przecież jak najdalszy od solidaryzowania się z szokującymi przed bez mała wiekiem pomysłami włoskiego ojca futuryzmu Marinettiego, że należy np. zburzyć do szczętu tę ohydną Wenecję, a na jej miejscu zbudować porządny, nowoczesny port, który w przekonaniu ekscentrycznego projektodawcy byłby nowoczesny ad infinitum. Dębkowski pochyla się w tomie z umotywowaną troską nad niepokojącą jakością naszej, przeciwnie, współczesności, która nie tylko jego niepokoi.
To jedna z ważniejszych książek minionej dekady, za którą poeta otrzymał – nie na darmo – nagrodę XXI Międzynarodowego Listopada Poetyckiego w 1998 roku. Niezmiernie wysoko oceniam w niej odwagę i kulturę artystyczną poety za nie lekceważenie m.in. porządku rytmicznego wartości rytmiczno – muzycznych wewnątrz budowanych vers libre. Za niedawanie ponosić się w sposób niekontrolowany przez myśl odautorską metaforze dla metafory. Dzięki temu powstał tom znakomity, jakże inny od nowoczesnego bełkotu. Całość uzupełnia rozważny szkic wytrawnego krytyka literackiego Leszka Żulińskiego, wielkiego znawcy poezji, który doskonale wyjaśnił znaczenie, ważkość i wspaniałą sztukę poetycką zademonstrowaną w tym wybitnym tomie…
