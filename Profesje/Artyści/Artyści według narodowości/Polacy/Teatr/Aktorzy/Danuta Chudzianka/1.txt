Section: Danuta Chudzianka / O Danucie Chudziance
Autor: Artur Daniel Liskowacki, http://www.e-teatr.pl/pl/artykuly/123271.html Głos którego już nie słychać, „Kurier Szczeciński” nr 175, 9 września 2011

Pożegnania i nekrologi, zwłaszcza ludzi zasłużonych, krępowane są zazwyczaj konwencją.
Nie dziwię się więc, że Danutę Chudziankę żegnano słowami: „aktorka wybitna”. Chcę być jednak uczciwy wobec jej aktorstwa i wobec niej samej. Chudzianka wybitną aktorką nie była. Powiem inaczej – być może zresztą to samo: mogła nią być. Bo w jej aktorstwie tkwiły pokłady niewykorzystane. A ze sceny zeszła zbyt wcześnie. I jeśli się na niej jeszcze pokazywała, to tylko okazjonalnie. Tymczasem ten ostatni czas, czas późnej dojrzałości, był najbliższy jej aktorskiego image – mogła być damą, panią, nie musiała udawać podlotka. Mogła mierzyć miarą własnego życia blaski i cienie życia swych scenicznych postaci. I wydobywać z tego wnioski gorzkie, ale i urodę tych doświadczeń.
