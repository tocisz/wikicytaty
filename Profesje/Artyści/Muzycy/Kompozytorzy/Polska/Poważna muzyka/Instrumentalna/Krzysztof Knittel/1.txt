Section: Krzysztof Knittel
Źródło: http://www.culture.pl/pl/culture/artykuly/os_knittel_krzysztof culture.pl

Każda epoka tworzy własne pojęcie harmonii. Dla mnie obecny okres stanowi zadziwiającą symbiozę przeciwieństw. W tym, co nas otacza, instynktownie wyławiamy antynomie – piękno istnieje dzięki brzydocie, dobro dzięki złu, tylko do istoty takich pojęć jak Bóg i Wszechświat należą zarówno wartości skrajne, absolutne, jak i wszystkie odcienie między nimi. Staje się coraz bardziej naturalne, że człowiek wrażliwy, świadomy zwiększających się kontrastów i ciągle doskonalonej, społecznej i własnej hipokryzji, szamocze się pomiędzy wieloma przeciwstawnymi wartościami. Walczy o siebie i najczęściej ze sobą o inną, nową zgodność oddalających się od siebie, rozbitych na cząstki, niekonsekwentnych i niespójnych postaw i poglądów. Często jednak sztuka bywa traktowana jako program terapeutyczny lub jako sformułowanie pewnych intencji.
