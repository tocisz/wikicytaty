Section: Noelka / Dialogi

– Tereso – rzekł Cyryl (…). – Nie umiem spokojnie przyjąć twojej obecnej sytuacji. To mnie boli.
Terpentula zaczerwieniła się, spojrzała na niego wilkiem.
– Co niby?! – syknęła. – Co cię niby tak boli? Że nie mam za co żyć, czy że jakoś sobie jednak radzę?
– To, że musisz sobie jakoś radzić – wymamrotał Cyryl.
– Niech cię to nie boli, Cyrylu – warknęła Terpentula, sypiąc z oczu zimne iskry. – Zawsze, jak cię tak zaboli, to sobie powiedz: mimo wszystko ona nie straciła godności. Tak sobie powiedz. Nigdy nie była zależna od nikogo, tak sobie powiedz. Nigdy nie żyła z niczyjej łaski i zawsze robiła tylko to, co chciała. I jak sobie tak powiesz, to zobaczysz, nic cię nie będzie bolało, Cyrylu. Wiem to po sobie.
