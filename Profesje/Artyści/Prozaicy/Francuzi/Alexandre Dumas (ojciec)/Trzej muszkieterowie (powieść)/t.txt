Section: Trzej muszkieterowie (powieść)
Źródło: tom I, rozdział V, wyd. Biblioteka Rodzinna, Warszawa 1927, s. 65, 66.
Opis: spotkanie d’Artagnana i trzech muszkieterów.

– Z tym panem właśnie mam się potykać – rzekł Athos, wskazując z ukłonem d’Artagnana.
– Ależ i ja biję się z nim – odparł Porthos.
– I ja również z tym panem mam się pojedynkować – odezwał się Aramis, dochodząc do miejsca.
– Lecz dopiero o drugiej – z zimną krwią zauważył d’Artagnan.
– Ale o co się bijesz, Athosie? – zagadnął Aramis.
– Na honor, nie wiem tak bardzo… w ramię mnie uraził; a ty Porthosie?
– Biję się, bo się biję – czerwieniąc się, odparł Porthos.
Baczny na wszystko Athos podchwycił uśmiech złośliwy na ustach gaskończyka.
– Mieliśmy sprzeczkę o ubranie – wtrącił młodzieniec.
– A ty, Aramisie? – pytał dalej Athos.
– Ja, biję się o teologję – odrzekł Aramis, spoglądając prosząco na d’Artagnana, by zachował w tajemnicy powód pojedynku.
Athos dostrzegł drugi uśmiech d’Artagnana.
– Doprawdy?… – podchwycił Athos.
– Tak, nie mogliśmy się zgodzić na pewien ustęp ze świętego Augustyna – odezwał się gaskończyk.
– Widocznie, sztuka z niego nie głupia – mruknął Athos.
