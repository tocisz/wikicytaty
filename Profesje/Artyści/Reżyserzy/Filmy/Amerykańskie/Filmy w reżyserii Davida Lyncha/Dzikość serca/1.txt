Section: Dzikość serca / O Dzikości serca
Autor: Anita Piotrowska, Dzikość serca w: Słownik filmu pod red. Rafała Syski, Wydawnictwo Zielona Sowa, Kraków 2005, ISBN 83-7389-981-2, s. 479.

Kontrowersyjny laureat Złotej Palmy w Cannes upowszechnił w kinie nową estetykę. Uznany za klasyczny przykład dzieła postmodernistycznego, był eklektyczną mieszanką filmowych gatunków, z filmem drogi, melodramatem, musicalem i filmem gangsterskim włącznie. Sceny szokujące, pełne seksu i absurdalnej przemocy, sąsiadowały z fajerwerkami kiczu i łzawego romantyzmu, śmieszność przenikała się z grozą. Adaptacja powieści B. Gifforda, zmontowana na wzór migotliwego teledysku, pełna czarnego surrealistycznego humoru, komiksowych postaci, muzycznych hitów i licznych nawiązań do innych filmów, stała się jednym z najżywiej dyskutowanych filmów swej dekady i doczekała się licznych naśladowców.
