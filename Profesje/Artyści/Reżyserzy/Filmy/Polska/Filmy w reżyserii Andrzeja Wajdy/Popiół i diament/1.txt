Section: Popiół i diament / O Popiele i diamencie
Autor: Andrzej Gelberg, Popiół, „Tygodnik Solidarność”, nr 22 (663), 1 czerwca 2001.

Film Wajdy obejrzałem po raz pierwszy jako nieopierzony nastolatek, a potem jeszcze wiele, wiele razy. Dobrze pamiętam swój pierwszy obezwładniający zachwyt nad rolą Zbyszka Cybulskiego, który dzieliłem z rówieśnikami. I komentarze dziewczyn, które natychmiast i zbiorowo zakochały się w odtwórcy roli Maćka Chełmickiego, co było dla mnie oczywiste, choć niekoniecznie przyjemne. I swoje pierwsze ciemne okulary, które nabyłem za całe posiadane wówczas kieszonkowe na bazarze Różyckiego. Powiem więcej: nie dałbym sobie dzisiaj ręki odciąć, czy wtedy gdy urodził się mój syn – a byłej już człowiekiem dojrzałym, ponad trzydziestoletnim, i mój stosunek do książki Andrzejewskiego oraz filmu Wajdy przerodził się w pełną frustracji niechęć, a nawet obrzydzenie – to czy u źródeł decyzji o nadaniu mu imienia Maciek nie było też ukrytego gdzieś w podświadomości wspomnianego już młodzieńczego zachwytu.
