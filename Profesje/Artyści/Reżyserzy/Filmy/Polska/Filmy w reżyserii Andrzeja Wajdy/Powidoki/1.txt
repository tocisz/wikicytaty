Section: Powidoki / O filmie Powidoki
Autor: Andrzej Horubała, Smutek po Gdyni, „Do Rzeczy”, nr 40/191, 3–9 października 2016, s. 39.

Niezdarność starych mistrzów przyszło jeszcze oglądać na uroczystej projekcji „Powidoków”. Obchodzący 90. urodziny mistrz Andrzej Wajda pokazał swój najnowszy film, będący rzeczywiście rodzajem kina oświatowego – pełen uproszczeń i niedopowiedzeń obraz ostatnich lat życia Władysława Strzemińskiego, z dawką deklaratywnych dialogów i marnie ustawianych scen: Bogusław Linda grający artystę gada do kamery, udzielając życiowych rad studentom idącym za nim i nie mającym najmniejszych szans, by go usłyszeć, zbiorowe sceny z udziałem tychże studentów, którzy jak na akademii, na komendę, odgrywają wzmożone uczucia, a przede wszystkim niezdanie sprawy z intelektualnego dramatu Strzemińskiego – twórcy awangardy przygotowującej przecież rewolucję, który przez zwycięzców zostaje wykończony, gdy nadchodzi następny etap społecznej totalitarnej przemiany społecznej. Tutaj Strzemiński przedstawiony jest jako właściwie twórca akademicki, broniący dziedzictwa poprzedników, konserwatysta nieledwie.
