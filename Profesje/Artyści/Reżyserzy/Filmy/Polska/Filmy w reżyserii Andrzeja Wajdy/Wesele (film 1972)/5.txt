Section: Wesele (film 1972) / O Weselu
Autor: Katarzyna Czajka, http://zpopk.pl/100-dwa-zwierza-cz-6-czyli-dobre-bo-polskie-2.html#axzz4Ys4oefBb 100 dwa zwierza cz. 6 czyli dobre bo Polskie, zpopk.pl, 12 stycznia 2013

Wajda zdecydował się nakręcić film duszny, zatłoczony, przepełniony nawiązaniami (pojawiające się to tu to tam postacie z obrazów Wyspiańskiego) i podobnie jak oryginał nie stroniący od symboli. Wesele więc trwa głośno i hucznie, wiele kwestii zamiast wypowiadanych jest na ekranie wykrzykiwanych i w pewnym momencie można się poczuć zmęczonym jakby rzeczywiście siedziało się w zatłoczonej chacie z gromadą bratających się z chłopstwem inteligentów. Niektórych taka forma męczy zwierza pociąga.  Między innymi dlatego, że dzięki właśnie takiej inscenizacji ani przez moment nie czujemy teatralności sytuacji czy tekstu Wyspiańskiego. Co więcej dzięki takiej formule sceny oddechu (jak te z poetą czy z Rachelą) są jak wyjście na świeże powietrze z zatłoczonej sali weselnej – coś co wszyscy, którzy kiedykolwiek byli na weselu doskonale kojarzą. Oczywiście zwierz nie będzie się kłócił, że pewne elementy (po co biały koń? OK bo Wajda tak chciał ale wiecie o co chodzi) są nieco przesadzone i mogą irytować. Ale w sumie kiedy pod koniec słychać pieśń chochoła (Niemen istotnie brzmi tu dość demonicznie) to nie sposób nie zasępić się nad tym, że czego byśmy nie robili to w końcu ganiamy tam i z powrotem z tym sznurem w rękach.
