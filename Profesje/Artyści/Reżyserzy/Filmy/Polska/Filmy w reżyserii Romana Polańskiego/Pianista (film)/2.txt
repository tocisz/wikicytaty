Section: Pianista (film) / O Pianiście
Autor: Katarzyna Wajda, Pianista w: Słownik filmu pod red. Rafała Syski, Wydawnictwo Zielona Sowa, Kraków 2005, ISBN 83-7389-981-2, s. 544.

Dla reżysera, od dawna chcącego zmierzyć się z tematem holocaustu, autobiograficzna książka Szpilmana była doskonałym materiałem: wolna od stereotypów i chęci rewanżu relacja świadka, pokazująca zarówno grozę wojny, jak i ludzką solidarność. Odnalazł w niej też bliską swojej twórczości sytuację człowieka osaczonego, w którym zwycięża wola życia, również dzięki sile muzyki. Film potwierdza mistrzostwo R. Polańskiego jako doskonałego inscenizatora wielkich, poruszających scen (transport z Umschlagplatzu), ale i zwracającego uwagę na szczegóły (rewelacyjny epizod ze spekulantami proszącymi pianistę o ciszę, by móc rzucić „świnką”). (…)
