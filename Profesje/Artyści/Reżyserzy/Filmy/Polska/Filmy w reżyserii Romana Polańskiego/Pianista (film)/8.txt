Section: Pianista (film) / O Pianiście
Autor: Karolina Korwin-Piotrowska, Ćwiartka raz, wyd. Prószyński i S-ka, Warszawa 2014, ISBN 978-83-7839-758-8, s. 474.

Trudno mi zachować obiektywizm, pisząc o Pianiście, bo praca na planie tego filmu zmieniła moje życie i podejście do pracy i do siebie w niej. Może napiszę tylko, że to wspaniały film, nakręcony na ulicach i w plenerach Warszawy, na jej praskim brzegu. Na podstawie wstrząsającej autobiograficznej książki Władysława Szpilmana. To jeden z najmocniejszych i najmądrzejszych, choć wielce emocjonalnych, filmów o II wojnie światowej, o wielkiej sile sztuki, w końcu o człowieczeństwie, obsypany nagrodami, w tym Złotą Palmą w Cannes w 2002 roku i trzema Oscarami. Film, z którego byliśmy dumni, bo powstawał u nas. Ja dzięki pracy w biurze prasowym poznałam wielu wspaniałych ludzi, w tym Gena Gutowskiego, przyjaciela Romana Polańskiego, człowieka instytucję, jedną z najbarwniejszych postaci polskiej kultury, z którym nawet tanie wino pite z plastikowego kubka smakuje jak najdroższy szampan. To był świetny czas. Niezapomniany. Dla pracy przy takich filmach, z takimi ludźmi warto żyć. Kiedy dowiedziałem się, że film zdobył Złotą Palmę w Cannes, poryczałam się jak jakaś beksa. Ze szczęścia. I może dlatego, że bardzo chciałam być w wtedy na tym festiwalu, ale nie byłam, bo jakiś beton uznał, że to nic nie wniesie do gazety, w której wtedy pracowałam.
