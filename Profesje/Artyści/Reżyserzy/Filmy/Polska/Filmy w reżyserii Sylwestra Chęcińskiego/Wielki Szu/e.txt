Section: Wielki Szu / O filmie
Autor: Mirosław Winiarczyk, Na ekranach kin: Wielki Szu, „Razem. Ilustrowany Tygodnik Młodzieży” nr 22 (334), 5 czerwca 1983.

Bohaterem Wielkiego Szu jest podstarzały, zmęczony życiem pokerzysta (świetna rola Jana Nowickiego), wprowadzający w tajniki gry młodego, niedoświadczonego zapaleńca. Twórcy bardzo sugestywnie rysują bohaterów (…) a – co najważniejsze – atmosferę wielkiego hazardu, gry pokerowej, zmuszającej niektórych ludzi do ryzyka i rzucania wyzwania losowi. Mamy tu atmosferę wielkich pieniędzy, luksusowych hoteli, w jakiej egzystują zawodowi gracze, hazardziści, a także ludzi z forsą, dorobkiewicze, zagraniczni goście itd. Wszystko rozgrywa się na tle lat siedemdziesiątych [XX w.], epoki lansowania konsumpcyjnego stylu życia. Wielki Szu będzie z pewnością filmem bardzo kasowym ze względu na błyskotliwość formalną i chwytliwą tematykę.
