Section: Irena Wollen / O Irenie Wollen
Autor: Jan Peszek, http://www.dziennikpolski24.pl/artykul/2975852,irena-wollen-nie-zyje,1,id,t,sa.html Irena Wollen nie żyje, „Dziennik Polski”, 25 marca 2011.

Irena była bardzo ważną osobą w moim życiu zawodowym. Kiedy wróciłem do Teatru im. Słowackiego, otworzyła mi telewizyjną drogę kariery w Krakowie, angażując mnie do głównej roli w „Owczym źródle” Lope de Vegi. Później zagrałem u Ireny wielokrotnie – m.in. w „Zabawie” Mrożka, ale początki współpracy są mi szczególnie bliskie. „Owcze źródło” to było moje pierwsze spotkanie z kobietą – reżyserem. Zaskakujące, bo zobaczyłem kobietę bardzo zdecydowaną, szybko reagującą na wszystkie przejawy bałaganu na planie. Znakomicie radziła sobie ze skomplikowanymi scenami, dziejącymi się m.in. w podkrakowskich plenerach. Nigdy nie miałem w pracy z Ireną poczucia straty czasu, bo skupiała się nie na sobie, ale na pracy: perfekcyjna, świadoma tego, co robi, przy tym spontaniczna, „otwarta” na aktora i bardzo mu przyjazna. A jednocześnie z charakterem władcy.
