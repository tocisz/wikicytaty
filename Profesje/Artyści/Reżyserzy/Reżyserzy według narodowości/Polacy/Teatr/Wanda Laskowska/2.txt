Section: Wanda Laskowska / O Wandzie Laskowskiej
Autor: dr Joanna Krakowska
Źródło: http://www.didaskalia.pl/113_rezyserka.htm REŻYSER(KA). NARRACJA (NIE)OBECNA, Rozmawiają Joanna Krakowska, Dorota Sajewska, Małgorzata Sugiera i Weronika Szczawińska, didaskalia.pl.

(…) chciałam powiedzieć o Wandzie Laskowskiej, bo to jest moja idée fixe. Założę się, że o Laskowskiej większość z państwa w ogóle nie słyszała albo jej nie pamięta. Mnie uderzyło to, że kiedy umarł Jerzy Jarocki, pisano, że Jarocki wprowadził na polskie sceny Różewicza i Witkacego. Otóż, niezależnie od wszelkich zasług Jarockiego, pamiętać warto, że Różewicza i Witkacego na sceny polskie wprowadzała Wanda Laskowska. To ona zrobiła pięćdziesiąt lat temu prapremierę Kartoteki i wyreżyserowała pierwsze spektakle Witkacego. To było wówczas szalenie ważne, ponieważ wprowadzało trudną i inną niż dotąd dramaturgię na polskie sceny. Otworzyło drzwi późniejszym eksperymentom. Wanda Laskowska była zresztą bardzo wszechstronną reżyserką. Jak powiedziałam, moją obsesją jest jej nieobecność w narracji historycznej dotyczącej teatru w PRL-u. W dodatku, jak mi sama powiedziała – bo udało mi się z nią kilka dni temu spotkać – nie została zaproszona na zorganizowane przed dwoma laty uroczystości związane z pięćdziesięcioleciem prapremiery Kartoteki do warszawskiego Teatru Dramatycznego. Być może nikt nie wiedział, że Wanda Laskowska żyje – na tym właśnie polega ta nieobecność. (…) Sama zresztą powiedziała mi jeszcze jedną ważną rzecz, kiedy zapytałam, skąd różnorodność repertuaru, który realizowała. Odpowiedziała na to, że nigdy w teatrze nie próbowała poznawać siebie, nie zajmowała się sobą prostu. Może to też jakiś powód nieobecności w zbiorowej pamięci? Weronika Szczawińska powinna mieć to na uwadze, że może nie trafić do panteonu reżyserów i do historii teatru, jeśli nie zrobi siedmiogodzinnego przedstawienia na własny temat.
