Section: Władysław Ślesicki / O Władysławie Ślesickim
Autor: Danuta Karcz, „Kino” nr 5, 1967

Ślesicki jest przede wszystkim poetą ekranu. Jego duchowym ojcem jest Robert J. Flaherty (reżyser, który wraz z Basilem Wrightem stworzył w latach trzydziestych angielską szkołę poetyckiego dokumentu). Rejestracja rzeczywistości w nurcie poetyckim wiąże się zawsze ściśle z wizją autora, element narracyjny podporządkowany jest czynnikom emocjonalnym, a występująca często inscenizacja w żadnym wypadku nie służy naginaniu obrazu świata do intelektualnych apriorycznie przyjętych kategorii. Istotą poezji filmowej jest ruch i rytm – główny organizator przeżyć emocjonalnych oraz przemyślana, piękna plastycznie kompozycja kadru.
