Section: Lucido Maria Parocchi / O Lucido Marii Parocchim
Autor: Giuseppe Roncalli (późniejszy papież Jan XXIII), Dziennik duszy, Wydawnictwo Znak, Kraków, 1965, tłum. Józefa Ledóchowska, s. 147, 148.
Opis: 18 stycznia 1903.

Serce moje zwracało się ze szczególnym podziwem i miłością ku temu wielkiemu człowiekowi, który sam jeden mógł reprezentować całe kolegium kardynalskie i o którym przez ćwierć wieku mówił wszystek świat chrześcijański. Kardynał Parocchi był osobistością, jaką rzadko się spotyka w dziejach Kościoła. Samo wspomnienie jego imienia wystarczyło, by zmusić do milczenia tych, którzy zarzucali Kościołowi ignorancję. Nawet ludzie świeccy pochylali przed nim ze czcią głowy, a uczeni ociągali się, gdy mieli przemawiać w jego obecności. Jego bystry umysł sięgał do każdej dziedziny wiedzy, nie było uczonego, z którym by się nie spotkał. Obok umiłowania prawdy oraz każdej rzeczy dobrej i pięknej gorzała w jego sercu gorąca i niezwyciężona miłość do Kościoła i papieża. Zapatrywania polityczne kardynała Parocchi mogą stać się przedmiotem dyskusji. Wiem, że nie brak złośliwych insynuacji na ten temat, ale nikt nie będzie mógł nigdy zakwestionować jego nieskazitelności, jego entuzjazmu dla sprawy Kościoła i papieża, które się ujawniły wtedy, kiedy [...] jego cnota była wystawiona na ciężką próbę. O, gdybym mógł posiadać jego wiedzę i cnotę, jak byłbym wówczas szczęśliwy!
