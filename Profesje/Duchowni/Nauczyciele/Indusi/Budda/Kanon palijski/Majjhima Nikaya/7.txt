Section: Majjhima Nikaya
Źródło: XIX, 25–27
Zobacz też: Mara

Załóżmy, mnisi, że na zalesionym, nizinnym terenie jest wielkie bagno wokół którego żyje duże stado jeleni. Wtem zjawia się człowiek pragnący ich zguby, krzywdy i niewoli, więc zamyka bezpieczną i dobrą ścieżkę, po której biegały beztrosko, a otwiera zdradliwą ścieżkę, zakłada pułapki i atrapy, tak aby duże stado jeleni mogło wpaść w tarapaty, katastrofę i zgubę. Ale inny człowiek pragnący ich dobra, pomyślności i ochrony otwiera bezpieczną i dobrą ścieżkę, która prowadzi do szczęścia i likwiduje zdradliwą ścieżkę, usuwa pułapki i niszczy atrapy, tak aby duże stado jeleni mogło wzrastać, powiększać się i osiągnąć spełnienie.
Mnisi, użyłem tego porównania aby przekazać sens. Oto jest jego znaczenie: „Wielkie nizinne bagno” to zmysłowe przyjemności. „Duże stado jeleni” to określenie na żywe istoty. „Człowiek pragnący ich zguby, krzywdy i niewoli” to termin na Marę, Złego. „Zdradliwa ścieżka” oznacza fałszywą ośmioraką ścieżkę, mianowicie: niewłaściwe poglądy, niewłaściwe zamiary, niewłaściwą mowę, niewłaściwe działanie, niewłaściwy sposób życia, niewłaściwy wysiłek, niewłaściwą uważność i niewłaściwą koncentrację. „Pułapka” jest terminem dla rozkoszy i żądzy. „Atrapa” jest określeniem ignorancji. „Człowiek pragnący ich dobra, pomyślności i ochrony” jest określeniem dla Tathagaty, urzeczywistnionego i w pełni oświeconego. „Bezpieczna i dobra ścieżka po której można biegać beztrosko” jest synonimem Szlachetnej Ośmiorakiej Ścieżki, to jest: właściwych poglądów, zamiarów, mowy, działania, sposobu życia, wysiłku, uważności i koncentracji.
Tak więc, mnisi, bezpieczna i dobra ścieżka, którą można przemierzać beztrosko, została przeze mnie na nowo otwarta, zdradliwa ścieżka została odcięta, pułapka usunięta, atrapa zniszczona.
Co powinno być zrobione dla uczniów, ze współczucia, przez nauczyciela, który pragnie ich dobra, to ja dla was uczyniłem, mnisi.(...) Medytujcie, mnisi, nie zwlekajcie, bo inaczej będziecie później żałować.
