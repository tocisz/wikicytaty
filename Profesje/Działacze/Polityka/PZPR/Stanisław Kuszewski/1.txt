Section: Stanisław Kuszewski / Współczesny film polski (1977)
Źródło: s. 84.

Największe emocje budzi film. Jeśli niedobry, widownia potrafi urządzać awantury bogu ducha winnym bileterom, a krytycy "obracając w proch i pył" reżysera - domagać się, aby nigdy więcej nie dano mu prawa posługiwać się kamerą. Równocześnie film jak gdyby stworzony jest po to, żeby przyznawać mu nagrody. Nie wystarczają już festiwale, chociaż jest ich coraz więcej. Do premiowania filmów przy pomocy nagród, medali, dyplomów, wyróżnień honorowych itp. przystępują czasopisma, organizacje kulturalne, dyskusyjne kluby filmowe, urządza się plebiscyty, konkursy, przeglądy. Prawo do przyznania własnej nagrody traktowane jest jako jeden z demokratycznych przywilejów przysługujących każdej zbiorowości, bez względu na jej charakter.
