Section: Bernardo O'Higgins / O Bernardo O’Higginsie
Autor: Jan Drohojowski, Ameryka Łacińska z bliska, Ludowa Spółdzielnia Wydawnicza, Warszawa 1968, s. 161.

Wolno powiedzieć, że od zarania swej niepodległości Chile zawdzięcza względny postęp swego życia społecznego faktowi, że libertador, Bernardo O’Higgins, był nieślubnym synem Ambrosia O’Higginsa, markiza de Osorno, wicekróla Peru. Wykształcony w Anglii, zwalczał przesądy obszarników hiszpańskich i kreolskich; którzy go ze swej strony bojkotowali jako bastarda. Bernardo O’Higgins dowodził oddziałami San Martina, a w 1818 r. objął władzę w Chile; później przybrał nawet tytuł „najwyższego dyktatora”. Miał ciężką rękę; zakazał procesji religijnych, walk kogutów – duże sumy stawiano na te zadzierzyste ptaki! – i gier hazardowych, przede wszystkim gry w kości, od której pochodzi nazwa hazard (…); stworzył silną policję; chciał na sposób angielski zreformować prasę i szkolnictwo (Chile ma 19,4% analfabetów, tj. stosunkowo niski odsetek) oraz regulować niektóre rzeki. Wprawdzie nie zdołał swych reform przeprowadzić, ale można dostrzec w życiu publicznym Chile skłonności do umiarkowania tak bliskiego parlamentaryzmowi brytyjskiemu. Nawet Kościół ustosunkował się kompromisowo do zupełnej swobody i zrównania wyznań (…) a obecnie nakłania do przeprowadzania reform społecznych, sam nawet dając przykład przez parcelacje swych latyfundiów.
