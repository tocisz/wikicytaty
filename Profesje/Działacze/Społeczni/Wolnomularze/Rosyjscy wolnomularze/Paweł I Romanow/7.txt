Section: Paweł I Romanow / O Pawle I Romanowie
Autor: Adam Jerzy Czartoryski, Pamiętniki

Paweł w ciągu długich lat odosobnienia i wyczekiwania ułożył sobie wszystko, co zamyślał dokonać, gdy tylko będzie miał władzę w swych rękach. Dlatego też zmiany, nowe postanowienia i czyny z niesłychaną szybkością następowały jedne po drugich. (…) Oficerowie gatczyńscy nagle posunięci zostali w stopniach i ujrzano wkrótce starych wojskowych zmuszonych podawać się do dymisji albo też, zarówno z elegantami i trefnisiami dworskimi, słuchać rozkazów nieokrzesanych chłopów, zupełnie nikomu nie znanych, których nazwiska wymawiano niekiedy chyba jedynie, aby z nich szydzić. (…) Wśród dziwactwa i śmieszności nawet, jakie towarzyszyły wszystkim aktom tego panowania, miały one podstawę lub słuszną, sprawiedliwą i użyteczną stronę; tak więc cesarz rozkazał, aby każdy z młodych ludzi na dworze wybrał sobie jakąś służbę i jej się poświęcił. Nie było już wolno służyć w gwardii po dyletancku. Odkąd służbę traktować zaczęto bardzo na serio, większa część młodzieży poświęciła się karierze cywilnej.
