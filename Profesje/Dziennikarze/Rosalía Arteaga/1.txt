Section: Rosalía Arteaga / O Rosalii Arteadze
Autor: Ola Plewka-Szmigiel, http://latinoamerica.pl/jednym-kopnieciem-kampania-prezydencka-w-ekwadorze-w-1996-roku/ „Jednym kopnięciem!” – kampania prezydencka w Ekwadorze w 1996 roku, latinoamerica.pl, 16 lipca 2012

Często w czasie wieców tańczył [Bucaram] ze swoją najbliższą współpracownicą (i przyszłą wiceprezydent) Rosalią Artega. Ona pochodziła z klasy wyższej, była naukowcem, socjologiem, dziennikarką, ubierała się elegancko. On, o ciemnej karnacji, ubrany jak prostak, z odsłoniętym torsem. Taniec ten mógł być uosobieniem fantazji seksualnych wielu mężczyzn ze społecznych nizin. Bucaram „zdobywał” w ten sposób kobietę dla większości niedostępną. Ma to szczególne znaczenie w kulturze machismo, gdzie istnieje wieczna konkurencja między mężczyznami o udowadnianie swojej męskości. Spektakle te bulwersowały elity, dla których seksualność „ludu” była czymś prymitywnym, ciemnym i nie nadającym się do publicznego eksponowania. Nie obyło się również bez niewybrednych komentarzy pod adresem Rozalii. Z drugiej strony taniec ten mógł symbolizować zespolenie gór (Rosalia) i wybrzeża (Bucaram), rozsądku i prymitywnej namiętności.
