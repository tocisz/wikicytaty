Section: Dziewice, do boju! / W

Wśród niezidentyfikowanych pętała się niepozorna szatyneczka, niewysoka, trochę jakby myszata, ubrana w elegancką szarą garsonkę, która tę myszatość pogłębiała. Alina chętnie wzięłaby kobitkę do fryzjera, kosmetyczki, wizażystki – a przynajmniej pokazałaby jej, jak się należy malować – i prawdopodobnie zrobiłaby z niej człowieka. Należało jednak przypuszczać, że Myszata nie chciałaby skorzystać z pomocy w tej dziedzinie. Takie Myszate chronią swoją myszatość i panicznie boją się czegokolwiek, co mogłoby je myszatości pozbawić. A jakby tak oddać tę szarą garsonkę na PCK, niezależnie od jej doskonałej jakości, Myszata zaś ubrać w jasny granacik albo ciemny chaberek, dołożyć jej jasnoczerwoną apaszeczkę… te włosięta przyciąć, żeby tak nie zwisały smętnie, dowalić im koloru, czy może nawet kilku kolorów… odrobineczka obcasów, nawet niedużo, trzy, cztery centymetry, byle tak nie szurała małymi nóżkami po ziemi jakby miała platfusy. Torbę ma za wielką, co z tego, że takie się nosi, jak się ma metr pięćdziesiąt w kapeluszu, to się nie nosi. O połowę mniejsza i czerwona, do tej apaszki. Noo, czółenka też by mogły być czerwone. Torba, apaszka i czółenka w jednym odcieniu czerwieni i jednak jasny granacik, nie chaberek. (…) doktor Orzechowski, który zdążył już wygłosić uroczyste powitanie, zabrał się do przedstawiania wszystkich po kolei i właśnie dochodzi do Myszatej. Maja Orzechowska. (…) Zbieżność nazwisk nieprzypadkowa.
Żona. Jak to żona? (…) Jakim cudem Krystian Orzechowski, który wygląda jak wzorzec hollywoodzkiego gwiazdora, może mieć taką sierotowatą żonę? Czy jej nie jest głupio?
