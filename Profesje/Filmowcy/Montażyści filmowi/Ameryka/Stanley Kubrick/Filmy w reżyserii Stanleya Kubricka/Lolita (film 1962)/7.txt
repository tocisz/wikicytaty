Section: Lolita (film 1962) / O Lolicie
Autor: Piotr Kletowski, Filmowa odyseja Stanleya Kubricka, wyd. Korporacja Ha!art, Kraków 2006, ISBN 978-83-89911-46-9, s. 322.

Wobec niemożności znalezienia wizualnego odpowiednika językowych gier Nabokova, film Kubricka mógł uratować autentyczny erotyzm emanujący z ekranu. Tutaj jednak czyhała na Kubricka inna pułapka, związana z pozaekranowym kontekstem odbioru dzieła filmowego. Z powodów obyczajowych (...) bezpośredniość erotycznych scen Kubrickowskiej "Lolity" musiała być bardzo ograniczona. To, co było jej podstawowym tematem - a więc perwersyjna seksualność, bezlitośnie degradująca człowieka do poziomu posłusznego swym prymitywnym instynktom zwierzęcia - pozostało do końca niewyartykułowane (wytrzeszczone oczy spoconego Jamesa Masona - Humberta - na widok głupkowato uśmiechniętej Sue Lyon - Lolity - było dość nieprzekonującym ekwiwalentem literackich opisów seksualnych zbliżeń podstarzałego profesora z nastoletnią nimfetką). Paradoksalnie, jedyną zmysłową sceną w filmie była sekwencja otwierająca "Lolitę", ukazująca zbliżenie dziewczęcej stopy poddawanej zabiegowi pedicure. Zawieszona między niepełną konkretyzacją a literackim niedomówieniem, "Lolita" Kubricka nie mogła w pełni usatysfakcjonować zwolenników zarówno symbolicznego, jak i realistycznego odczytania dzieła Nabokova.
