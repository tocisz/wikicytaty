Section: Ścieżki chwały / O Ścieżkach chwały
Autor: Piotr Kletowski, Filmowa odyseja Stanleya Kubricka, wyd. Korporacja Ha!art, Kraków 2006, ISBN 9788389911469, s. 47.

Ścieżki chwały to pierwszy i przedostatni film Kubricka, w którym widać emocjonalne zaangażowanie reżysera. Porucznik Dax – swoiste alter ego reżysera – jest przedostatnim (drugim będzie, również kreowany przez Douglasa, bohaterski gladiator Spartakus) humanistycznym „bohaterem z misją” w kinie twórcy Full Metal Jacket. Kubrick nie pozwoli sobie już później nawet na odrobinę subiektywizmu, całkowicie zatracając wiarę w możliwość mediacji między jednostką a światem, z jakim przychodzi jej się mierzyć. O Daksie (o Spartakusie już mniej – zwłaszcza, że rola ta jest przede wszystkim nieco kabotyńskim, gwiazdorskim popisem Douglasa) bez trudu można powiedzieć, że jest alter ego młodego Kubricka – idealisty wierzącego jeszcze w ludzką szlachetność i dobroć, ale stopniowo tracącego ową wiarę wskutek doświadczenia otaczającej go zewsząd głupoty i okrucieństwa.
