Section: Bernadetta Darska
Źródło: Kobieco, kryminalnie, kameralnie. O powieściach Ireny Matuszkiewicz, „Dekada Literacka” 2008, nr 1 (227)
Zobacz też: Joanna Chmielewska, Agatha Christie, Irena Matuszkiewicz, Maciej Przepiera, Janusz Leon Wiśniewski

Powieść kobieca kojarzy się przede wszystkim z romansem, wielką miłością, czasami zdradą, ewentualnie z marzeniami o księciu z bajki lub o Kopciuszku, który zamienia się w ponętną księżniczkę. To oczywiście stereotypy, bo bywają w twórczości skierowanej do pań i inne, mniej konwencjonalne tematy. Z pewnością jednak, kiedy słyszymy hasło „powieść kobieca”, nie myślimy o morderstwie, oszustwie, przekrętach finansowych czy mafijnych porachunkach. Tego typu tematyka kojarzona jest raczej z powieściami kryminalnymi, których projektowanym odbiorcą bywa często mężczyzna. Pomijam w tym miejscu fakt, że powieści dla kobiet piszą również mężczyźni (casus Janusza L. Wiśniewskiego czy Macieja Przepiery), a królową kryminałów obwołano Joannę Chmielewską (Polska) i Agatę Christie (świat).
