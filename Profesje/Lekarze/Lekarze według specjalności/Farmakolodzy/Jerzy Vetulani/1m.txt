Section: Jerzy Vetulani / O Jerzym Vetulanim
Autor: Marcin Rotkiewicz, dziennikarz naukowy, autor wywiadu rzeki z Jerzym Vetulanim Mózg i błazen
Źródło: https://www.polityka.pl/tygodnikpolityka/nauka/1700980,6,wydawalo-sie-ze-bedzie-wiecznie-tryskal-energia-i-dowcipem-zegnamy-prof-jerzego-vetulaniego.read Mądry błazen profesor Jerzy Vetulani, polityka.pl, 7 kwietnia 2017

Przede wszystkim człowiek o niespożytej energii, czerpiący z życia pełnymi garściami i wielki prowokator. Jednak w dobrym tego słowa znaczeniu. Jak sam przyznał w rozmowie ze mną, którą opublikowaliśmy w formie wywiadu rzeki, niemal całe życie czuł się błaznem, który pragnął rozśmieszać ludzi i jednocześnie pobudzać ich do myślenia. Każdy, kto choć raz słuchał wykładu prof. Vetulaniego, wie, o co chodzi. Dlatego tak mi trudno pogodzić się z Jego śmiercią. Bezsensowną, bo będącą następstwem tragicznego wypadku. Nie mogłem być obecny na jego 80. urodzinach, więc liczyłem, że będę w gronie Jego rodziny i mnóstwa przyjaciół świętować 85., a później 90. i kolejne jubileusze. Że będzie w ich trakcie, jak to zwykle On, tryskał energią i dowcipem. Niestety, życie napisało inny scenariusz.
