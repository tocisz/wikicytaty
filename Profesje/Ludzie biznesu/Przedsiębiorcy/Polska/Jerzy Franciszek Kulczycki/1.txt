Section: Jerzy Franciszek Kulczycki / O Jerzym Kulczyckim
Autor: Wojciech Orliński, Pierwszy szpieg Rzeczypospolitej, „Gazeta Wyborcza”, 12 października 2012.
Zobacz też: historia, kawiarnia

Czy można sobie wyobrazić lepszy model prawdziwego polskiego patrioty? Przyczynił się do triumfu polskiego oręża, choć sam był z pochodzenia Ukraińcem. Nagrody nie przepił, tylko poił nią innych, a do tego dokonał wynalazku, który pokochała cała wdzięczna ludzkość.
Dlaczego takiej postaci to nie my stawiamy pomniki, tylko Austriacy w Wiedniu? Dlaczego żadna sieć kawiarni w Polsce nie odwołuje się do tradycji tej postaci – a odwołują się do niej i austriacki Julius Meinl, i amerykańska Blue Bottle Coffee Company? Ano dlatego, że nie odczuwamy potrzeby rozumienia własnej historii. Wolimy agitprop o czystych etnicznie katolikach walczących z obcym najeźdźcą. Kulczycki siłę czerpał z rozumienia nieprzyjaciela. U nas panuje zaś kult bezmyślności. Dlatego nie robimy mądrych filmów o naszej własnej historii.
