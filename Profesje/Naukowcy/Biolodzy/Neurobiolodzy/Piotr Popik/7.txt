Section: Piotr Popik / Wypowiedzi
Źródło: https://www.tygodnikpowszechny.pl/jak-sie-nudzic-zdrowo-160285 Jak się nudzić zdrowo, z Piotrem Popikiem rozmawia Katarzyna Kubisiowska, Tygodnik Powszechny, 9 września 2019.

Poprzez internet jesteśmy bombardowani, zalewani informacjami. Wszystkie konkurują o moją uwagę, natarczywie pragną, by się im przyglądać. A przecież doba ma wciąż 24 godziny. Wszystkie te newsy wydają się interesujące, bardzo ważne, niezbędne. Tak nie jest. Czy coś stracę, nie włączając dziś Facebooka? Nic. Świat nie zmienił się na jotę od wczoraj. Podobnie gdy zrezygnuję z obejrzenia serialu, który nota bene jest właśnie tak skonstruowany, żeby wciągał, pochłaniał naszą uwagę. Doświadczeń istotnych, formatujących, każdy z nas wymieni kilka, i zapewne nie będzie to żaden serial. Żałowałbym nieprzeżycia kilku sytuacji, niepoznania kilku osób, niedoświadczenia narodzin dziecka, nieodbycia kilku podróży – lecz nie żałuję niezaglądania do sieci.
