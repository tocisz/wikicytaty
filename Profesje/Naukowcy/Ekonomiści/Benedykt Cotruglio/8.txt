Section: Benedykt Cotruglio / Księga o sztuce handlu
Źródło: Księga II, Rozdział I - O mszy, s. 92-93

Co do religijnych [dziwactw], to widzimy ich przykłady w ostatnich czynach Rzymian. Owi, chociaż we wszystkich swych czynach byli energiczni, znakomici, sławni, najbardziej skłonni do rozmyślań, najroztropniejsi i najświatlejsi, jednak co się tyczy religii, to okazali się nierozsądni, ciemni, głupkowaci i niezdarni, pokazujący swych bogów jak śmiertelników, kłamców i cudzołożników, nikczemnych grzeszników, nieprzyjaciół Boga, wymyślających zadziwiające i różnorakie oszustwa. I tak Ci, którzy chcieli cnoty albo szczęścia, wzywali cudzołożnika Jowisza i wielu innych dziecinnych bogów, których wszystkich nie wspomnę, gdyż umieli [Rzymianie] do każdej drobnostki stworzyć osobnego boga. Ich czcili i wznosili im ołtarze, i przynosili ofiary. Po tym, jak prześwietni Rzymianie popadli w taki występek, fałsz i ułomność, po różnorodnych ofiarach i panowaniu różnych wierzeń i osądów, [zostali] oświeceni wiarą katolicką z prawdziwego Ducha Świętego, który został zesłany pod postacią ognia apostołom po Wniebowstąpieniu. A my, postępując za nakazem i przykładem Syna Bożego, Zbawiciela naszego Jezusa Chrystusa, na pamiątkę Wieczerzy Pańskiej odprawiamy Przenajświętszą Mszę, podczas której święci się prawdziwe ciało Chrystusa. Owej mszy każdego dnia powinien wysłuchać w całości każdy pobożny chrześcijanin i na koniec otrzymać błogosławieństwo kapłana. (...) A wszyscy ci, którzy opuszczą obowiązek i pójdą oglądać rzeczy próżne winni zostać wykluczeni [ze wspólnoty] (De cons. D I, Qui die), z szacunku dla tego sakramentu, który od początku rodzaju ludzkiego przez pewne znaki i święte tajemnice zgodnie z czasem został zapowiedziany.
