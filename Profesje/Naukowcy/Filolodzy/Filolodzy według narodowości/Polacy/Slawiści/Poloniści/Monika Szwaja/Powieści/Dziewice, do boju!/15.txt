Section: Dziewice, do boju! / S

Smok też wydał jej się jakiś dziwny. Trochę pocieszyło ją, że potrafi ziać ogniem, jak na smoka przystało, natomiast bardzo rozśmieszyło, że potwora działa, kiedy się do niej wyśle eseme-sa.
Poprosiła Agnieszkę o wysłanie takowego, a sama zamarła w oczekiwaniu.
Niestety, smok ani zipnął.
– Może jeszcze raz? – zaproponowała pani Róża markotnie. Strasznie chciała zobaczyć, jak smok się uaktywnia.
Agnieszka kiwnęła głową i wydobyła komórkę z kieszeni. W tym samym momencie komórka pisnęła dwa razy.
– Odbiorę, dobrze?
Spojrzała na ekranik i znienacka wybuchnęła serdecznym śmiechem.
– Z czego się pani tak cieszy?
– Smok odpowiedział – zachichotała. – Niech pani sama zobaczy.
– Będę musiała wyciągać okulary. Nie chce mi się. Niech pani czyta!
Agnieszka otarła załzawione oczy i przeczytała z wyświetlacza:
– „Przepraszam, zepsułem się, nie mogę ziać. Sorry, I broke down, I can't blaze. Uwagi możesz przekazać… You can send your claims to gazownia@krakow.ksg.pl Smok”,
– Niemożliwe!
Tym razem pani Róża popłakała się z radości. Kiedy jej przeszedł atak śmiechu, oświadczyła:
– Już nigdy nie powiem, że Krakusy nie mają poczucia humoru.
