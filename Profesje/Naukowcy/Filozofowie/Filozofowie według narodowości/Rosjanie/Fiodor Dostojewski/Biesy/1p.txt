Section: Biesy / W
Postać: Szatow do Stawrogina

W życiu narodów zawsze, teraz i od stworzenia świata, rozum i wiedza odgrywały rolę drugorzędną i pomocniczą. I tak będzie aż do końca świata. Narody powstają i rozwijają się dzięki innej sile, wszechwładnej, rozkazującej, której źródła są nieznane i niepojęte. Siła ta polega na nienasyconym pragnieniu, aby dojść do końca, a jednocześnie zaprzecza końcowi. Jest to siła nieprzerwanego, nieustannego potwierdzania bytu i zaprzeczenia śmierci. Duch życia, jak mówi Pismo Święte, to „rzeka wody życia”, których wyschnięcie zapowiada Apokalipsa. Pierwiastek estetyczny, jak mówią filozofowie, to pierwiastek moralny i ich zdaniem znaczy to samo. To „poszukiwanie Boga”, jak ja to nazywam najprościej. Celem życia narodowego, w każdym narodzie i w każdym okresie jego rozwoju, jest jedynie poszukiwanie Boga, swojego Boga, koniecznie własnego, i wiara w tego Boga jako jedynego prawdziwego. (…) Im silniejszy jest naród, tym odrębniejszy jest Bóg. Nigdy dotychczas nie istniał naród bez religii, czyli bez pojęcia dobra i zła. (…) Nigdy rozum nie był w stanie określić dobra i zła ani odróżnić ich, nawet w przybliżeniu.(…). Przeciwnie zawsze plątał je bezwstydnie i żałośnie. Nauka rozstrzygała rzeczy siłą pięści. Wyróżniała się tu zawsze półwiedza, najgorszy bicz ludzkości, straszniejszy od moru, głodu i wojny, nieznany aż do naszego stulecia. Półwiedza jest tyranem, jakiego jeszcze nigdy dotychczas niezaznano. Tyranem, który ma swoich kapłanów i niewolników, przed którym korzą się wszyscy z miłością i przesądnym strachem, nie znanym dotychczas, przed którym drży nawet sama wiedza, bezwstydnie potakująca półwiedzy.
