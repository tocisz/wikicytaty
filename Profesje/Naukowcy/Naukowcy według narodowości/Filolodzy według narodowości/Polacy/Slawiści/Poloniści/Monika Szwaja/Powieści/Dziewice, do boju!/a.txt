Section: Dziewice, do boju! / C

– Cześć, mamo, co tu tak cudnie pachnie? Placek upiekłaś! Rewelacja!
Pani Bożena najchętniej schowałaby resztę placka, bo ostatnimi czasy córka denerwowała ją straszliwie, ale było już za późno. Michalina wyczuła go nosem i bezbłędnie sięgnęła do szafki.
– Z kruszonką! Bosko. Zrobić ci herbaty?
– Chyba ty czegoś ode mnie chcesz. Kiedy to ostatnio z własnej woli robiłaś mi herbatę?
– Dzisiaj rano, do śniadania – odparła bezczelnie Michalina, dławiąc się nieco ogromnym kęsem placka. – Zrobię ci. Sobie też zrobię.
– O tej porze będziesz piła herbatę? Na noc?
– Dopiero wpół do dwunastej.
– O tej godzinie się wraca do domu… Michalina zniecierpliwiła się odrobinę.
– Mamo, ja mam czterdzieści lat. Zresztą gdyby nie to, że Grzegorz jutro o piątej rano jedzie do Warszawy, to bym w ogóle nie
– On ma na ciebie zły wpływ.
– Moim zdaniem przeciwnie. A czemu tak twierdzisz?
– Zrobiłaś się bezczelna. Kiedyś byś mi tak nie odpowiadała.
– Człowiek dojrzewa. Podobno lepiej późno niż wcale.
