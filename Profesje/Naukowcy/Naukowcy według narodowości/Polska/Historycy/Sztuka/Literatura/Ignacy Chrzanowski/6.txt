Section: Ignacy Chrzanowski / O Ignacym Chrzanowskim
Autor: Kazimierz Wyka
Źródło: Marzena Florkowska, Wnosił jasną smugę humoru…, op. cit., s. 30.

Chrzanowski każdy wykład miał napisany. Nie czytał, mówił wedle pamięci, ale tekst napisany kładł przed sobą niczym dyrygent trudną partyturę. Na swoim jubileuszu, kiedy w roku 1936 wręczyliśmy mu w Krakowie księgę pamiątkową uczniów, przyznał się, że ani jednego wykładu w życiu nie wygłosił bez przygotowanego uprzednio na piśmie tekstu. W tych okolicznościach można było wykładać pięknie, a nie chłeptać pospiesznie swoją prelekcję – jak to dzisiaj czynimy – niczym zupę w uniwersyteckiej stołówce.
