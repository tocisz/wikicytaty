Section: Kazimierz Wyka / O Kazimierzu Wyce
Autor: prof. Aleksander Fiut
Źródło: Rita Pagacz-Moczarska, Twórca o niebywałej wszechstronności. 100. rocznica urodzin profesora Kazimierza Wyki, „Alma Mater” nr 126–127, sierpień-wrzesień 2010, s. 60.

Był postacią wielkiego formatu, twórcą o niebywałej wszechstronności, potężną osobowością, która niezbyt wygodnie czuła się wyłącznie w jednej roli, a przy tym człowiekiem skromnym, obdarzonym wyjątkowym poczuciem humoru, pełnym autodystansu, zawsze serdecznym i życzliwym. Ciekaw świata i ludzi, niesłychanie chłonny, interesował się właściwie wszystkim. Widać to w bogactwie przywoływanych w jego tekstach wielorakich aluzji oraz w barwnych metaforach, zawsze nasyconych niemal dotykalnym, zmysłowym konkretem. W tym, co tworzył, nade wszystko pozostawał pisarzem. Powiedzenie, że styl to człowiek, znajduje w jego tekstach najpełniejsze potwierdzenie.
