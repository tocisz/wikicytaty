Section: Krzysztof Mazur
Źródło: Lepsza cegiełka niż mieczyk. Rozmowa z Krzysztofem Mazurem, szefem prawicowego think tanku - Klubu Jagiellońskiego (rozmawia: Rafał Woś), "Polityka nr 20 (3110), 17.05-23.05.2017, s. 25.
Zobacz też: Beata Szydło, Prawo i Sprawiedliwość

Gdy patrzę na biografie wielu osób z PiS, to widać tam pewną lukę. Dużej części z nich ewidentnie brakuje obycia i doświadczenia. Otrzaskania w biznesie albo administracji. Brakuje zagranicznych stypendiów. Ale krytycy PiS idą na łatwiznę, wyśmiewając to jako rzekomy brak talentów. Nie dostrzegają, że ci ludzie byli wielokrotnie sekowani. Zwalczani wszystkimi siłami przez establishment III RP. Weźmy samą panią premier. Gdyby Beata Szydło przez ostatnie 25 lat miała częstszy kontakt z administracją rządową czy biznesem, to byłaby dziś lepszym premierem. Podobnie bardzo wielu polityków PiS, którzy wchodzą do instytucji i trafiają tam na ścianę. Więc reagują ofensywnie. Widzą bunt, więc próbują go zdławić. Wzniecają konflikty, które nikomu nie służą. Widać to zwłaszcza w polityce edukacyjnej czy służbie zdrowia.
