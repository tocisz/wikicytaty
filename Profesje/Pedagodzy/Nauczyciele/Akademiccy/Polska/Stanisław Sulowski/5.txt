Section: Stanisław Sulowski
Źródło: Leksykon Pokoju, Warszawa: Krajowa Agencja Wydawnicza, 1987. (praca zbiorowa pod red. Józefa Kukułki)

[Układ zgorzelecki] świadczył o tym, że pierwsze robotniczo-chłopskie państwo na ziemi niemieckiej zerwało z tradycją ekspansji terytorialnej na Wschodzie i zdecydowało się swoją polityką zagraniczną służyć bezpieczeństwu i pokojowi w Europie. Układ był wyrazem uznania zmian terytorialnych powstałych w wyniku zakończenia II wojny światowej. W stosunkach dwustronnych przyczynił się do wielkiego dzieła współpracy obu państw na rzecz pokoju i bezpieczeństwa oraz stworzył trwałe podstawy dobrosąsiedzkiego współżycia i przyjaźni obu narodów. (...) Nie ulega wątpliwości, że uznanie przez NRD już w 1950 r. granicy (...) za nienaruszalną i ostateczną oraz określenie jej mianem granicy pokoju i przyjaźni, wywarło duży wpływ na kształtowanie się stanowiska drugiego państwa niemieckiego wobec Polski i powojennych realiów terytorialno-politycznych w Europie.
