Section: Rilla ze Złotego Brzegu

– Norman Reese powiedział dzisiaj w szkole, że chętnie przywiązałby Kaisera do drzwi i zostawiłby go tak psom na pożarcie – mówił Bruce ze smutkiem. – A Emilia Flagg powiedziała, że zamknęłaby go do klatki i kuła ostrym drutem. Wszyscy miej więcej takie rzeczy powtarzają. Ale, pani Blythe – Bertie wysunął małą łapkę z kieszeni i położył ją z powagą na kolanach Ani – ja bym tam przemienił Kaisera w dobrego człowieka, bardzo dobrego, to wszystko co bym zrobił. Czy nie uważa pani, że to by była dla niego najgorsza kara?
– Kochane dziecko – wtrąciła Zuzanna – skąd wiesz, że to by była kara dla tego niegodziwego szatana?
– Zuzanna nie rozumie – rzekł Bruce spoglądając na nią błyszczącymi oczkami – że gdyby stał się dobrym człowiekiem, zrozumiałby, jakie straszne rzeczy robił, i czułby się wtedy bardzo nieszczęśliwy? Tak – Bruce zacisnął drobne rączęta – tak, zrobiłbym z Kaisera dobrego człowieka, na to stanowczo zasłużył.
