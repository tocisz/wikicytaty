Section: Dziewice, do boju! / N

Nauczyciel, w odróżnieniu od ucznia, jest dorosły. Musi umieć hamować emocje.
– A jeżeli uczeń dyskutuje?
Agnieszka roześmiała się mimo woli. Tatuś drążył jak kret!
– Bardzo dobrze, niech dyskutuje. Przecież mnie nie pobije na argumenty. Proszę pana, ja nie mogę wyjść z siebie w kontakcie z uczniem, bo niech pan sam pomyśli: przy całym szacunku dla niego, czy jesteśmy równymi partnerami w dyskusji? Nie, bo za mną stoi zarówno wiedza, jak doświadczenie. Oczywiście, w niektórych dziedzinach, na przykład związanych z elektroniką czy Internetem, on może wiedzieć więcej niż ja. Wtedy ja go słucham. Ale tylko wybiórczo. Generalnie ja jestem mądrzejsza. Więc nie będę kopała słabszego, tylko mu wytłumaczę, co i jak.
