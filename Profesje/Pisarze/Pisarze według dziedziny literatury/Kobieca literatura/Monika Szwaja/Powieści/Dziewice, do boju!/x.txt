Section: Dziewice, do boju! / O

– Odstroiłam się jak stróż w Boże Ciało – sarknęła w stronę Agnieszki, bujającej się z chytrym wyrazem twarzy w fotelu. – To przez panią. Nie czuję się swobodnie.
– Nie wiem czemu, bo wygląda pani świetnie. – Agnieszka dyplomatycznie przemilczała swoje pierwsze wrażenie: pani Róża przypominała jej wyrośniętego dragona po amatorsku przebranego za łagodną staruszkę. – Ten kapelutek jest rozkoszny. Szkoda, że nie ma pani na nim ogródka warzywnego. Wie pani, bakłażan, dwa ogórki, cebulka i pęczek marchewki. Z nacią.
– Musi wystarczyć kwiatowy. Poza tym co to za ogródek, dwie marne różyczki. Nawet bez przybrania.
