Section: Piórem i mieczem / Publicystyka
Źródło: Po stronie prawdy, „Tygodnik Solidarność”, nr 37 (626), 15 września 2000; s. 97.

Na macoszym łonie III Rzeczypospolitej ból Herberta (i zarazem ból wszystkich myślących Herbertopodobnie) miał wiele źródeł, lecz gdyby chciało się wszystkie te przyczyny wyartykułować jedną bardzo lapidarną frazą, za pomocą dwóch słów, lub wskazać główną przyczynę tej traumy – trzeba było powiedzieć: brak sprawiedliwości. Brak wszelakiej sprawiedliwości (od gospodarczej po sądowniczą, urlopującą morderców), ale zwłaszcza brak sprawiedliwości bazowej, korodujący od zarania fundamenty nowego ustroju: brak dekomunizacji (potrzebnej naszemu państwu dużo bardziej niż niegdysiejsza denazyfikacja, bo rodzimych nazistów u nas nie było, a prokremlowskich renegatów, prominentnych PZPR-owców, utrzymywaliśmy legion).
