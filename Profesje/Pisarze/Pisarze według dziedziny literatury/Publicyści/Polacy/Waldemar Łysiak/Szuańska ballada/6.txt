Section: Szuańska ballada / O Szuańskiej balladzie
Autor: Cezary Leżeński, Rywal cesarza, „Kurier Polski” nr 57, 12/13 marca 1977

Solidny to kawał historii cesarstwa francuskiego, a jednocześnie próba spojrzenia na Napoleona nie od tej łzawo-romantycznej strony, lecz prawdziwej, bezpardonowej walki o władzę. Niedobrze jest być rywalem możnych, dzierżących jednoosobowo w swym ręku ster rządów, niedobrze jest nie umieć na czas znaleźć drogi do kompromisu – to niewątpliwe wnioski z książki Łysiaka. Dobrze jest jednak stworzyć legendę. Poświęcić swe życie dla niej, odrzucając łaskę do końca, do stracenia, być tak samo twardym jak przeciwnik. Napoleon. Być może po przeczytaniu tej książki zmienisz swój pogląd na cesarza. Jeśli tego nie uczynisz, a masz prawo do indywidualnych wniosków, to na pewno zyskasz szacunek nie dla rojalisty Cadoudala, ale dla dumnego i niezależnego przeciwnika Napoleona – Georges’a Cadoudala.
