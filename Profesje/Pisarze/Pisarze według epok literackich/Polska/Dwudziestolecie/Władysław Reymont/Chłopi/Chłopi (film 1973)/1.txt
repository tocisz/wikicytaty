Section: Chłopi (film 1973) / O Chłopach
Autor: Bogdan Kozak
Źródło: Anna Willman (oprac.), Chłopi, Biblioteka Gazety Wyborczej, Warszawa 2010, ISBN 978-83-61809-30-2, s. 57-58.

Film koncentruje się przede wszystkim na perypetiach głównych bohaterów, trudno jednak oprzeć się wrażeniu, że w jakiś sposób łagodzi, zmiękcza świat przedstawiony w powieści. Nie widać tu tak wyraźnie ludzkich zmagań z naturą, nie wydaje się ona aż taką potęgą, próżno by szukać występujących w dziele Reymonta elementów naturalistycznego obrazowania, nie znajdziemy tu pamiętnych drastycznych scen czy obrazów odpowiadających naturalistycznym opisom. A przecież elementy brzydoty wyeksponowane tu i ówdzie w Chłopach wzmacniały tylko wrażenie realizmu. Trudno się jednak dziwić - widzowie prawdopodobnie nienajlepiej przyjęliby zbyt mocne i przykre sceny na ekranie.
