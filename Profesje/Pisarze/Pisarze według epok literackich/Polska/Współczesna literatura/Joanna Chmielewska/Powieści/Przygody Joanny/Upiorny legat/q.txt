Section: Upiorny legat / Dialogi postaci
Opis: rozmowa Maciusia i Joanny, Maciuś dostał paczkę.
Źródło: s. 137, 138

– Ja dzisiaj dostałem… aczkę (…).
Dosłyszałam niedokładnie i oczyma duszy natychmiast ujrzałam przerażonego Maciusia z żywą kaczką w objęciach.
– Jaką kaczkę? – spytałam nieufnie.
– Poleconą – odparł Maciuś grobowo. (…)
– Ja jej skubać i patroszyć nie będę – oznajmiłam stanowczo, na wszelki wypadek. (…)
Maciuś wydawał się co najmniej równie zaskoczony.
– Co…? Kogo skubać… Jak. to… Ja nie rozumiem, co ty mówisz!
– Mówię, że nie będę skubać tej kaczki.
– Jakiej kaczki…?!!! (…)
– Przecież mówisz, że dostałeś kaczkę. Żywą?
– Ależ nie! Martwą! To znaczy nie… Zapakowaną… (…)
– Gdzie jesteś?
– W kiosku.
– W jakim kiosku?
– No, w kiosku. To znaczy nie, w budce Ruchu… To znaczy nie, w budce telefonicznej. Nie chciałem dzwonić z domu…
– Ale wracasz do domu?
– No nie wiem… No, chyba tak… No tak, oczywiście, wracam.
– A gdzie teraz jesteś?
– No, w tej budce…
– O rany boskie, w jakiej budce?! Gdzie ta budka stoi?!
– Na ulicy. To znaczy, na skrzyżowaniu… (…)
– Na skrzyżowaniu, bardzo dobrze. To jest pewnie skrzyżowanie dwóch ulic. Znaczy, na jakiej ulicy jesteś?
– Na tej, no, na Kruczej…(…) Dzwonię z najbliższego kiosku. To znaczy, z budki.
