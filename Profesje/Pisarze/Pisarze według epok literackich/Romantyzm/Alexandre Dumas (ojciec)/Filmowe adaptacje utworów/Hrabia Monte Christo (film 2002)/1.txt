Section: Hrabia Monte Christo (film 2002) / O filmie Hrabia Monte Christo
Autor: Konrad J. Zarębski
Źródło: Andrzej Kołodyński, Konrad J. Zaręba, Słownik adaptacji filmowych, Wydawnictwo Park Sp. z.o.o., Bielsko-Biała 2005, 82–83.

Zgodnie z kanonem ekranizacji Hrabiego Monte Christo także film Kevina Reynoldsa koncentruje się na losach Edmunda Dantesa – jego osadzeniu w twierdzy If i cudownym uwolnieniu. Nie przypadkiem w roli Farii obsadzono wybitnego aktora Richarda Harrisa (w jednej z ostatnich jego kreacji) – to kluczowa postać tej historii, dobroczyńca i mentor Dantesa. Rozbudowanie sekwencji więziennej odbiło się na pozostałych fragmentach opowieści, jakkolwiek poszczególne części filmu naszpikowane są wielce obiecującymi elementami. Podobnie jak w innych ekranizacjach, więcej miejsca poświęcono samej intrydze niż refleksji o jałowości zemsty, jaka ostatecznie staje się udziałem tytułowego bohatera. Zrealizowany na początku XXI wieku film Reyboldsa odwołuje się do tradycji kina płaszcza i szpady sprzed półwiecza, nie próbując nawet polemizować z nakręconą kilka lat wcześniej wersją telewizyjną (...) Reynolds postawił na młodego widza i młodych aktorów – Jima Caviezela, Guya Pearce i Polkę Dagmarę Dominczyk – nie decydując się jednak na nadanie opowieści tempa charakterystycznego dla współczesnego kina akcji.
