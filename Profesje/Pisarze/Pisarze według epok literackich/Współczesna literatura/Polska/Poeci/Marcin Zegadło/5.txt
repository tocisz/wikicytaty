Section: Marcin Zegadło
Źródło: Drugi wiersz drogi, Dwutygodnik.com http://www.dwutygodnik.com/artykul/4042/ nr 94/2012.

Żadnych iluminacji, jedynie mętny
opis i lęk na każdej ze stron (nie bójmy się tego słowa
i tak mówimy o nim za jego plecami). Na przednówku lata,
kiedy okoliczne glinianki znów stają się wilgotnym grobem
dla stosunkowo niewielu jeszcze chłopców, stosunkowo niewielu
dziewcząt, kiedy nikt się nie pali do zmian, nikt nie rozlicza
z pogubionych aureoli, a przecież coraz częściej łamie w krzyżu
i piecze. U progu kolejnej fali upałów śmiertelność ciała domaga się
odrobiny uwagi, na przykład: jego dłonie, niemal identyczne
jak dłonie jego ojca, złośliwe znamię na sutki prawej piersi
zostawia czerwoną plamkę na t-shirt’cie, płuca jak różowe urny
i blizny, blizny, blizny, których nie chce przybywać, które bledną.
Ważne żeby materia lgnęła do materii, ponieważ dni są policzone,
a on nie jest święty (w końcu mówimy o nim za jego plecami).
