Section: Piórem i mieczem / Wywiady / Rozmowa-rzeka z Waldemarem Łysiakiem
Źródło: s. 278.

A kto nie ma emocjonalnego stosunku do swoich szczeniackich lat, tych od pierwszych lektur po pierwsze przygody i pierwszą randkę? To baśniowy okres, jeden z najpiękniejszych w życiu. Dzisiejszym pokoleniom młodzików wyobraźnię kształtują filmy telewizyjne i gry komputerowe, lecz moje pokolenie dorastało jeszcze na tych przedwojennych i bezpośrednio powojennych książkach przygodowych, które wewnątrz miały ilustracji niewiele lub wcale ich nie miały, uruchamiały potężną machinę wyobraźni, czyli coś ogromnie cennego. Jedynym superobrazkiem była kolorowa okładka. Te stare okładki posiadały czarujący, archaiczny z dzisiejszego punktu widzenia, smak graficzny który od połowy XX wieku już ginął, zastępowany przez grafikę nowocześniejszą, czasami modernistyczną. Te nowe nie mogły wchodzić równie mocno do serca.
