Section: Jean-Paul Sartre / O Jeanie-Paulu Sartrze
Autor: Leszek Kołakowski
Opis: wywiad dla Radia BBC w 1980.
Źródło: http://www.polskieradio.pl/8/1594/Artykul/402787,Leszek-Kolakowski-i-nieuchronnosc-porazki Leszek Kołakowski i nieuchronność porażki, polskieradio.pl, 16 lipca 2014.

Nas oczywiście interesowały przez te ostatnie dziesięciolecia rozmaite przygody Sartre'a z komunizmem, które zaczęły się wcześniej przecież, po wojnie. „Byt i nicość”, jeśli pamiętam, ukazało się w 1943 roku, w czasie wojny (książka o najbardziej chyba wszechogarniającym tytule, jaka kiedykolwiek wyszła). Ta książka nie tylko nie ma nic wspólnego z komunizmem, czy marksizmem, ale jest absolutnie nie do pogodzenia z jakąkolwiek tradycją tego rodzaju, ponieważ opiera się na przeświadczeniu, że żadna rzeczywista wspólnota ludzka nie da się stworzyć, że nie ma wspólnego czasu, że każdy sam swój czas tworzy. Toteż nic dziwnego, że ta filozofia była gwałtownie atakowana przez wszystkich marksistów i komunistów francuskich. Natomiast „Krytyka rozumu dialektycznego”, która w 1960 roku wyszła, to jest zupełnie bezkształtna, niesłychanie gadatliwa, ale wyraźna bardzo całkowita palinodia tamtej filozofii. W ciągu tych niespełna dwudziestu lat Sartre przeszedł przez rozmaite fazy polityczne, identyfikując się z komunizmem, i to w ostatnim okresie stalinizmu, a następnie odżegnując się od niego w momencie inwazji węgierskiej, po to, żeby w '68 roku czy wkrótce potem zostać maoistą, co jest doprawdy żałosnym dosyć zakończeniem kariery politycznej. Maoizm może i był dobry dla adolescentów szukających nowego wspaniałego świata w egzotycznym Oriencie, ale przecież nie dla starego człowieka, który wszystko już widział i nie powinien się dawać nabierać na tak prymitywne kawały. Z tym, że twórczość Sartre'a była bez przerwy podminowana i napędzana jego straszliwą wręcz nienawiścią do burżuazji francuskiej i chęcią robienia wszystkiego, co mogłoby jak najbardziej drastycznie przeciwko wartościom francuskiej burżuazji się zwracać. Stąd jego zupełnie niesamowite polityczne omyłki i szaleństwa. Człowiek, który propagował przez cały czas nonkonformizm, żeby się z maoizmem utożsamić, to w rzeczy samej pożałowania godne.
