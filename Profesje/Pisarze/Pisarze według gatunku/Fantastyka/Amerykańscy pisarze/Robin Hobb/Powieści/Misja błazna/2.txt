Section: Misja błazna

Życie to stan chwiejnej równowagi. Często zapominamy o tym, żyjąc z dnia na dzień. Jemy, pijemy, śpimy i zakładamy, że znów wstaniemy nazajutrz, a posiłki i odpoczynek odnowią nasze siły. Nawet w obliczu wolno gojących się ran, które bolą trochę mniej w dzień, aby tym bardziej dokuczać w nocy, nawet kiedy sen nie przynosi wytchnienia, wciąż spodziewamy się, że jutro wszystko wróci do równowagi i będziemy żyli dalej. A w pewnej chwili ten stan chwiejnej równowagi zostaje zakłócony i pomimo wszelkich rozpaczliwych wysiłków, zaczyna się powolny upadek. I nasze ciało, które kiedyś tak znakomicie się trzymało, teraz zaczyna rozpaczliwie walczyć o życie.
