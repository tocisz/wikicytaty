Section: Zabójstwo (film) / O Zabójstwie
Autor: Piotr Kletowski, Filmowa odyseja Stanleya Kubricka, wyd. Korporacja Ha!art, Kraków 2006, ISBN 978-83-89911-46-9, s. 34.

Ale nie zapożyczenia są istotą drugiego, należącego już do klasyki gatunku, czarnego filmu Kubricka, i nawet nie jego błyskotliwa, filmowa forma (...), ale przebijające się przez tę opowieść o nieudanym napadzie filozoficzne przeświadczenie o absurdalności ludzkiego życia, bezlitośnie determinowanego nawet nie tyle przez egzystencję innych ludzi, lecz po prostu prze czysty przypadek. Kubrick w mistrzowski, ale niepozbawiony swoistego sadyzmu sposób ukazuje, jak misternie skonstruowany plan bierze w łeb i to nawet nie z powodu zdrady jednego z gangsterów, lecz po prostu przez rozbrykanego psiaka, wałęsającego się na płycie lotniska. Finał "Zabójstwa" przynosi nam błyskotliwą, czarną metaforę ludzkiej egzystencji sterowanej przez absurd. Tej metaforze twórca "Pocałunku mordercy" wierny będzie prawie do końca trwającego przez pięć dekad twórczego życia, stając się reżyserem, który poetykę i filozofię kina czarnego przeszczepił w rejony innych gatunków filmowych, udowadniając tym samym prawdziwość słów Paula Schradera, że hollywoodzki film czarny w swej istocie był najważniejszą, artystyczną propozuycją w historii amerykańskiego kina.
