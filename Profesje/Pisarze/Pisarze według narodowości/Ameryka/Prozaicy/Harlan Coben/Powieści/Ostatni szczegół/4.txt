Section: Ostatni szczegół
Źródło: rozdział 5

Hester Crimstein okręciła się wokół własnej osi i zniknęła w kamienicy. Myron spojrzał na Wina, który, zgięty wpół, przyglądał się właśnie jego spodniom w kroku.
– Co ty robisz? – spytał.
– Sprawdzam – rzekła Win, patrząc wciąż na krok spodni – czy zostawiła ci choć ćwiartkę jądra.
– Bardzo śmieszne. Do czego piła, mówiąc, że w prokuraturze nie lubią pryncypała Esperanzy?
– Nie mam pojęcia... Ale się o to nie obwiniaj.
– O co?
– Że twój wdzięk wyraźnie przygasł. Zapomniałeś o najważniejszym.
– O czym?
– O romansie pani Crimstein z Esperanzą.
– No tak – odparł Myron, pojmując, dokąd to zmierza. – Hester to na pewno lesbijka.
– Właśnie. To jedyne racjonalne wyjaśnienie, dlaczego ci się oparła.
– Albo w grę wchodzi zjawisko paranormalne.
Poszli Central Park West.
– Potwierdza to ponadto słuszność zatrważającej konstatacji – rzekł Win.
– Jakiej?
– Że gros kobiet, z jakimi się stykasz, to lesbijki.
– Prawie wszystkie.
