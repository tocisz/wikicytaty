Section: Nędznicy (film 1934) / O Nędznikach
Autor: Andrzej Kołodyński, Konrad J. Zaręba, Słownik adaptacji filmowych, Wydawnictwo Park Sp. z.o.o., Bielsko-Biała 2005, s. 151–152.

Z ponad 30 ekranizacji dla kin (od 1909) i telewizji, ten klasyczny sześciogodzinny film francuski wciąż zachowuje siłę i urodę. Jest zaskakująco wierną próbą przekazania wielowątkowej fabuły, bogatej w szczegóły. Narracja konsekwentnie prowadzona jest w umiarkowanym tempie, które pozwala należycie wprowadzać postacie i stwarza pole do popisu aktorom. A aktorzy to kwiat kina francuskiego lat 30. Nowoczesną grą zaskakuje Harry Baur w głównej roli; jego fizyczna sylwetka dominuje ekran, gesty są powolne i wyważone, uczucia wyrażane oszczędnie spojrzeniem lub chwilą wahania. Jest to wyrazista kreacja człowieka udręczonego i zdeterminowanego. Niewątpliwie to dzięki niej przekazany zostaje duch powieści Victora Hugo. Kluczowe znaczenie i szczególnie starannie zainscenizowane są sceny, które już w odbiorze powieści zaczęły żyć własnym życiem. (...) Chociaż trudno nie dostrzec atelierowej konwencji, wrażenie robi batalistyka scen na barykadzie i śmierć bohaterskiego ulicznika paryskiego, Gawrosza. Symfoniczna muzyka Arthura Honeggera podkreśla majestatyczny nastrój tego epickiego widowiska. W gruncie rzeczy nie powstała dotychczas równie poważna adaptacja Nędzników, nowsze filmy z reguły skażone bywają sensacją.(...)
