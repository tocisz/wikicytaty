Section: Prokurator Alicja Horn / O Prokurator Alicji Horn
Autorzy: Barbara i Leszek Armatysowie, Film fabularny w latach 1930–1934 w: Barbara i Leszek Armatysowie, Wiesław Stradomski, Historia filmu polskiego (tom II: 1930–1939), Wydawnictwa Artystyczne i Filmowe, Warszawa 1988, ISBN 8322103689, s. 239–240.

Bezradność autorów filmu wobec określenia etyki bohaterów i pobudek ich działania była grzechem podstawowym i świadczyła o ich braku odpowiedzialności przy doskonałym wyczuciu rynkowego zapotrzebowania. Film był wyreżyserowany byle jak, a pod względem technicznym przypominał przełom lat dziesiątych i dwudziestych. Waszyński utwierdził nim swa dwuznaczną renomę „specjalisty od scen tapczanowych”. Film oceniono dość zgodnie jako niemoralny, odwołujący się do prymitywnych i niskich instynktów masowej widowni. Ciepłe słowa jednak poświęcono Bogusławowi Samborskiemu oraz Jadwidze Smosarskiej za jej próbę zerwania z dotychczasowym szablonem postaci „niewinnego dziewczęcia gwałconego przez Kozaków”, a recenzent baletowy Henryk Liński zachwycał się na łamach „Kina” ewolucjami tanecznymi Lody Halamy.
