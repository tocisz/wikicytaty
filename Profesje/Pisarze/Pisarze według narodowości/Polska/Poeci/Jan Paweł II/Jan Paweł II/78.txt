Section: Jan Paweł II / O Janie Pawle II / Z
Autor: Artur Domosławski
Źródło: http://wyborcza.pl/1,90705,8224317,Sekrety_koscielnej_monarchii.html, 7 sierpnia 2010
Zobacz też: Fernando Savater

Zanim bomba wybuchnie również w Polsce, nasza świadomość dostaje od zachodnich autorów ciężką strawę do przerobienia: odpowiedzialność za milczenie, być może za tuszowanie pedofilii, przez człowieka, który uchodzi w naszym kraju za świętego, nawet jeśli – formalnie rzecz biorąc – Kościół jeszcze go nie kanonizował. Człowieka, który jest żywym mitem – nie tylko dla wierzących; który jest najbardziej rozpoznawalnym na świecie Polakiem i spośród Polaków miał największy w całej historii wpływ na bieg zdarzeń na świecie… Gdy 12 lat temu hiszpański filozof Fernando Savater wyraził w wywiadzie dla „Gazety” opinię, że Jan Paweł II jest fundamentalistą, jego wypowiedź stała się przedmiotem nie tyle krytyki, ile połajanki ze strony jednego z arcybiskupów. Dzisiaj jednak mamy już nie krytykę, lecz mocne oskarżenia, które, niestety, nie wyglądają na bezpodstawne. Czy potrafimy się z nimi zmierzyć? Czy ta sprawa pomoże nam w trudnej nauce rozmowy o naszych wielkich i – koniec końców – o nas samych? Czy skurczą się polskie sfery tabu?
