Section: Roman Stopa / O Romanie Stopie
Autor: Kinga Maciuszak, http://www.io.filg.uj.edu.pl/documents/4530222/31761043/Historia_orientalistyki-Alma_Mater_120-121.pdf Z historii orientalistyki na Uniwersytecie Jagiellońskim, „Alma Mater” nr 120–121/2009, s. 140.

Przez pół wieku rozwijały się na UJ studia afrykanistyczne. Zainicjował je w 1945 roku prof. Roman Stopa (1895–1995), absolwent filologii klasycznej UJ, doktor językoznawstwa indoeuropejskiego (1927), najwybitniejszy afrykanista polski (…). W czasie okupacji Roman Stopa brał udział w tajnym nauczaniu na UJ, a od zakończenia wojny prowadził wykłady z języków afrykańskich: suahili, hausa, ewe, i języków buszmeńskich oraz muzykologii porównawczej ludów Afryki dla studentów filologii orientalnej. Był pierwszym polskim afrykanistą, pionierem glottogonii, znawcą etnografii i etnologii Buszmenów oraz Hotentotów; założycielem Language Origins Society. Jego pionierskie prace z dziedziny fonetyki (…) stanowią kamień milowy w badaniach afrykanistycznych.
