Section: Czesław Ryszka
Źródło: http://ryszka.com/index.php?go=przemowienia/przemowienia_07_15_05_2011 Kościół w obronie robotników, ryszka.com, 15 maja 2011

Doświadczenia lat komunizmu, brak wolności społecznej, politycznej, kulturowej i religijnej, upokorzenia znoszone przez naród z powodu propagowania na siłę bezdusznego ateizmu, panoszenie się władzy, a także schlebiających jej karierowiczów, sługusów i agentów, to wszystko musiało kiedyś się skończyć. Świadczyły o tym wybuchy Poznańskiego Czerwca 1956, Grudnia 1970 czy Radomia 1976 roku. To w tych tragicznych wydarzeniach objawiały się marzenia o wolności, mimo że totalitarna władza, z jedną rządzącą partią, jednym narzucanym modelem życia, zabijała te marzenia w zarodku. Przestrzeń wolności dawał jedynie Kościół, narażając się na szykany oraz krytykę ze strony władzy politycznej i sądowniczej.
