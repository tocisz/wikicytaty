Section: Małomówny i rodzina / Dialogi
Źródło: s. 19

– On się nazywa Franio – oznajmiła Rzodkiewka, wpatrując się nadal w kurczaka rozkochanym wzrokiem.
– Jak, jak?
– Franio. Franuś. Franciszek – powiedziała Rzodkiewka, nie zmieniając wyrazu twarzy.
– Litości! – wyszeptał Tunio. – Ona zwariowała.
– To nie może być Franciszek – rzekł zdecydowanie Munio, poddając oględzinom łebek kurczaka.
– Więc może Edmund? – zaproponowała ironicznie Rzodkiewka.
– Edmund też nie. Może Monika.
– Hę?!
– Ponieważ ten kurczak jest kurą. Kurczakiem płci żeńskiej.
– Ach, głupstwo, nie szkodzi – odparła pogodnie Rzodkiewka. – On już jest dla mnie Franusiem...
– Ona.
– ...ona jest już dla mnie Franusiem i pozostanie nią...
– Pozostanie nim...
– Pozostanie nim na zawsze.
– Temu zwierzęciu i tak wszystko jedno – zgodził się Tunio.
– Fakt. Patrzy jakoś głupio i jest małomówne.
– Słusznie, mój bracie. Franciszek Małomówny.
– Franciszka Małomówna, mój bracie.
– Najlepiej niech biega jako F. M. To pasuje niezależnie od płci.
Munio parsknął śmiechem.
– F.M. Zatwierdzam. – powiedział.
