Section: Jestem nudziarą / Z

Z pokoju dobiegł mnie dziwny dźwięk. Jakby cichy śmiech. (…) Wyraźny chichot! W najmniejszym stopniu nie liryczny! (…) Zamilkł. Co on tam robi? (…)
Zapomniałam o cholernej tabelce porównawczej! (…) Przeczytał swoją charakterystykę i, co gorsza, charakterystykę Sławeczka!
Nie będzie chciał mnie więcej znać!
To dlaczego chichotał?
Podniósł wzrok znad kartki. Oczy mu się śmiały, bez sensu!
– Fatalnie tu wypadłem. (…)
Nadal stałam jak słup soli i czułam, że zaraz umrę. Było mi potwornie głupio i byłam pewna, że on zaraz powie, co o mnie myśli w głębi duszy, i pójdzie sobie raz na zawsze. (…)
– Prawie sama prawda – kontynuował bezlitośnie. – Ponury, skrzywiona gęba, nudziarz…
– Ależ skąd – rozpaczliwie usiłowałam zaprotestować.
– Nie, dlaczego? Ja chyba naprawdę jestem trochę ponurakiem.
Tylko w jednym punkcie ta tabelka zawiera bardzo poważny błąd.
– W jakim?
– O, tutaj.
Podetknął mi cholerną tabelkę pod nos i palcem wskazał: erotycznie niezdecydowany, z przewagą obojętności.
– Jest to, proszę pani, czysta, żywa nieprawda – powiedział.
Po czym mi to udowodnił.
