Section: MW / Inne
Źródło: Szkarłatny rejs do Hilo, s. 155-156.

W dziejach sztuki oryginalność i wyjątkowość tego Anglika są szokujące. [William] Turner - był to jedyny człowiek, który właściwie nie malował farbami. Zostawił ponad trzysta obrazów oraz prawie dwadzieścia tysięcy rysunków i akwarel. Kiedy się patrzy na te jego oleje i "watercolours", widać, że malował nastrojem, impresją, żywiołami, porami dnia i stanami atmosfery. Jego farby to deszcz, mgła, cień, para wodna, piana, płomienie pożaru, humory nieba i słońca, zimno i ciepło, a także smutek i nostalgia. Jest to jedyna na świecie kolekcja dzieł, których nie sposób opisać wprost, jakkolwiek bowiem pokazują one aspekty rzeczywistości, to jednak w sposób niewymierny, tak impresjonistyczny, że cały późniejszy impresjonizm staje się w porównaniu prościutkim wzorem matematycznym.
