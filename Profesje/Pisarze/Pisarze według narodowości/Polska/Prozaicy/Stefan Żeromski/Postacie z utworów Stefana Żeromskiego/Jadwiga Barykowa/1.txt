Section: Jadwiga Barykowa / O Jadwidze Barykowej
Autor: Zdzisław Jerzy Adamczyk, Wstęp w: Stefan Żeromski, Przedwiośnie, Zakład Narodowy imienia Ossolińskich – Wydawnictwo, Wrocław-Warszawa-Kraków-Gdańsk-Łódź 1982, ISBN 8304010801, s. 44.

Jadwidze Barykowej wypadki rewolucyjne nie przyniosły niczego dobrego, zabrały jej natomiast wszystko, co posiadała: uczucia syna, mieszkanie, pieniądze, środki do życia, poczucie jako takiego bezpieczeństwa. Zmusiły ją do wybiegów i podstępów, czuwania po nocach, ukrywania kosztowności, nielegalnego handlu. Zmusiły ją do walki. Każdego dnia matka Cezarego prowadzi przeciwko rewolucyjnemu chaosowi walkę, której stawką jest przetrwanie, ocalenie życia własnego i syna, środkami zaś – sprzedaż biżuterii, wyprawy po żywność na wieś, wypiekanie po nocach chleba. Obraz codziennego życia tej kobiety jest jednym wielkim oskarżeniem i potępieniem rewolucji, która godząc nie tylko w możnych i wyzyskiwaczy (bo o tych w pierwszej części powieści mówi się niewiele), lecz także w bezbronnych i słabych – objawia swe nieludzkie oblicze.
