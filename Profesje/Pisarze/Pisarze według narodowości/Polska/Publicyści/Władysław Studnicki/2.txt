Section: Władysław Studnicki / Tragiczne manowce. Próby przeciwdziałania katastrofom narodowym 1939–1945

Na początku okupacji niemieckiej ludzie, o ile to było możliwe, próbowali podjąć normalne życie społeczne. Ze wszystkich stron kierowano podania o zezwolenie na wydawanie gazet, otwarcie teatrów. Władze okupacyjne odrzucały je. Po pewnym czasie uspokoiły się, zaczęły rozumieć sytuację i wydawać niektóre koncesje. Pewna aktorka otrzymała koncesję na teatr w Krakowie. Jego zespół mieli tworzyć najznakomitsi aktorzy dramatyczni. Jednak dowództwo podziemia złożyło swoje veto. Ktoś mi powiedział: „Szwedzi albo Szwajcarzy po wizycie w Krakowie mogliby udać się do Londynu i opowiadać, że byli w polskim teatrze, w którym występują najlepsi polscy aktorzy. Taka wiadomość wywołałaby wrażenie normalnego życia.” Dziwne, chcieli za wszelką cenę sztucznie udowodnić nienormalność życia, przy czym przesadzali we wszystkim, czy dotyczyło to zamknięcia wyższego i średniego szkolnictwa, rewizji, rabunków, czy też wydzielonych wagonów i przedziałów dla Niemców. Początkowo zabraniano publikowania nowych książek. Potem założono wydawnictwo państwowe, ale pozwolono również prywatnym firmom drukować książki, byle nie o treści politycznej. Od czasu do czasu prasa nielegalna występowała przeciwko takim publikacjom.
