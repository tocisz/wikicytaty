Section: Słowo o Jakubie Szeli
Źródło: część III

To nie topól w niebo strzela,
to nie pohuk sowi
– Odpowiada Jakub Szela
Panu Jezusowi:

Dobrze snadś kto komu krzyw gdzie,
wiedzą pańskie posły,
kiedy słuchy o ich krzywdzie
już do nieba doszły.

A i wielki musi wiater
z tego w niebie pnie gnie,
kiej aż sam Pan Jezus światem
im na pomoc biegnie.

Nie biegałeś jak się naszych
krzywd przelała kwarta!
Widać garnca pańskiej kaszy
Chłopska krew nie warta.

Unieś suknie po kolana,
stąpaj pomalutku,
bo tu naszą krwią polana
każdziuteńka grudka.

Nie ceniłeś ty krwi chłopskiej
za złamanych szeląg!
– Czemużeś się, Panie Jezu,
tak o pańską przeląkł?
