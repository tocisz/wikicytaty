Section: John Fitzgerald Kennedy / O Johnie F. Kennedym
Autor: Sigrid Maria Grössing, Kobiety za kulisami historii, tłum. Barbara i Daniel Lulińscy, Dom Wydawniczy Bellona, Warszawa 2002, ISBN 8311095914, s. 193–194.

John Kennedy nie był już żółtodziobem, który dałby się łatwo oczarować młodej pięknej kobiecie. Miał 33 lata i wiele przeżył, a od czasu nauki w college’u cierpiał na uciążliwy ból plecach, uprzykrzający mu życie. Podczas II wojny światowej na Pacyfiku, sam będąc bliski śmierci, uratował koledze życie i wrócił do ojczyzny w aureoli bohatera. Jego czyn znalazł się na ustach wszystkich, podobnie jak jego niezliczone miłosne przygody. Nie udawał świętoszka, a dzięki niemal chłopięcemu wyglądowi, wiecznie potarganym włosom, jasnobłękitnym oczom i nonszalanckiemu zachowaniu urzekał szczególnym rodzajem męskości. Śmiało i pewnie kroczył przez życie, gdy mógł coś wziąć, to brał, a gdy czegoś pragnął, to walczył o to. Nie wiadomo, co pomyślał na widok młodej reporterki. Może poczuł się zaskoczony, że przysłano do niego tę piękną dziewczynę; w drodze na szczyty władzy wykorzystywał każdą okazję, żeby jego nazwisko i wizerunek ukazały się w prasie.
