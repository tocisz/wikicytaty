Section: Maria I Tudor / O Marii I Tudor
Autor: André Maurois, Dzieje Anglii, op. cit., s. 246–247.

Mary Tudor jest opłakanym przykładem spustoszenia, jakie wywołać może w duszy kobiety połączenie miłości, fanatyzmu i wszechwładzy. (…) Była katoliczką w kraju, gdzie dorastające pokolenie urodziło się po zerwaniu z Rzymem, i gdzie w szczególności stolica, wszechwładna, skłaniała się silnie ku protestantyzmowi. Powiadano, że jeżeli Paryż wart był mszy, Londyn wart był kazania. Ale Henryk IV był mężem stanu, a Mary Tudor była wierząca. (…) W ciągu jej długiej i bolesnej młodości religia była dla niej jedyną pociechą. Gotowa była ponieść męczeństwo, aby tylko doprowadzić swój naród z powrotem do Rzymu. Zaraz na pierwszym zebraniu swego Parlamentu przywróciła mszę po łacinie i wygnała z Kościoła żonatych księży. Nawet jej siostra, księżniczka Elżbieta, ostatnia nadzieja protestantów, czuła się zagrożona i ze łzami przyszła do królowej z prośbą, żeby ją nauczono prawdziwej religii. Nawrócenie to wzruszyło i zachwyciło Mary (…).
