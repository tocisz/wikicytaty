Section: Mehmed III / O Mehmedzie III
Autor: Marcin Szymaniak, Jak sułtan z klatki, „Focus Historia” nr 12 (92)/2014 (grudzień)

W drugiej połowie XVI w. okrutne prawo Osmanów funkcjonowało już bez żadnych zgrzytów. Rekordzistą okazał się panujący w latach 1595–1603 Mehmed III, syn Murada III. Zamordował 19 braci i 20 sióstr – rodzonych i przyrodnich, spośród których część była jeszcze niemowlętami. Nie oszczędzając nawet sióstr (niektóre były w ciąży), zabezpieczył się przed ewentualnymi pretensjami do tronu ze strony siostrzeńców. Siepacze Mehmeda III udusili jego potencjalnych rywali w ciągu doby od objęcia przez niego rządów. Pochwycono ich podczas… pogrzebu dopiero co zmarłego ojca. Nowy władca wytępił więc całe legalne potomstwo swego niebywale jurnego rodziciela (sułtan miał też w haremie konkubiny, których synowie nie mieli praw sukcesyjnych; ci ocaleli), dysponującego haremem liczącym co najmniej 2 tysiące kobiet.
