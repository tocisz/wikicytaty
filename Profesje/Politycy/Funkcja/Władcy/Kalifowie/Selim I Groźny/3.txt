Section: Selim I Groźny / O Selimie I Groźnym
Autor: Simon Sebag Montefiore, Potwory. Historia zbrodni i okrucieństwa, tłum. Jerzy Korpanty, wyd. Świat Książki, Warszawa 2010, ISBN 9788324715480, s. 114–115.

Sułtan Selim I podbił cały Środkowy Wschód, w tym Mekkę, Medynę i Jerozolimę, czyniąc go częścią imperium osmańskiego w trakcie krótkich, okrutnych i niezwykle pomyślnych rządów. Po krwawym rozprawieniu się ze wszystkimi lokalnymi konkurentami uczynił z imperium Osmanów najpotężniejsze państwo świata islamskiego. Był jednym z najokrutniejszych, a zarazem największych sułtanów w dziejach. (…) W czasie krótkich, lecz wyjątkowo skutecznych rządów Selim, działając z niezwykłą energią i bezwzględnością, skonsolidował i umocnił swą władzę zarówno w kraju, jak i na całym Środkowym Wschodzie. Usuwał ze swej drogi każdego, kto na niej stanął, stanowiąc dlań zagrożenie. Kiedy umarł, pozostawił po sobie imperium, które rozciągało się od Nilu na południu i Oceanu Indyjskiego na wschodzie po Dunaj na północy i Adriatyk na zachodzie. (…) Gotów był zabić własnych synów, by tylko osiągnąć swój cel – przeszedł do historii jako Selim Okrutny.
