Section: August II Mocny / O Auguście II
Autor: Jacek Staszewski, August II Mocny

Świadkowie pobytu Fryderyka za granicą [w latach 1687–1689] przekazują nam charakterystyki odpowiadające znanemu portretowi: chyba niewysoki, przygarbiony, po chłopięcemu chudzielec z wąską długą twarzą, w której najwięcej miejsca zdają się zajmować oczy. Ani śladu tężyzny fizycznej i siły, którą z woli wątpliwych świadków miał się już wówczas często popisywać. (…) Po 1710 roku August II zaczął tyć, osiągając prawie 110 kilogramów wagi. Był to skutek nie tylko trybu życia, polegającego na tęgim piciu i ucztowaniu, ale i choroby, której nie umiano jeszcze wówczas rozpoznać – cukrzycy (…). [Pod koniec życia] po okresie silnego rozrostu ciała i utrzymywania się nadmiernej otyłości nastąpił spadek wagi. Bujna szewelura, dzięki której całe życie obywał się bez peruki, przerzedziła się, więc na różne uroczyste okazje król zaczął ubierać się w peruki, spod których wychylała się twarz człowieka starego i zmęczonego życiem.
