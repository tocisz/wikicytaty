Section: Mieszko III Stary / O Mieszko III Starym
Autor: Michał Ogórek, Poczet królów polskich, Agencja Wydawnicza Grobla IV, Gdańsk 2007, ISBN 9788392274940, s. 24.

Pośród ogólnego kultu młodości Mieszko Stary jest przykładem pożytków – i pewnych istotnych przewag – płynących ze starości. Dzięki temu, że umarł w wieku 80 lat, przeżył nie tylko swoich braci, ale również niemal wszystkich – oprócz jednego – swoich synów, a nawet wnuków (również oprócz jednego). Zamierzał dotrwać do końca rozbicia dzielnicowego – niestety, trwało ono jeszcze dłużej. Losy Mieszka Starego dowodzą, jak ważna jest w życiu cierpliwość, która podpowiada, aby się za wcześnie nie zniechęcać i zbyt pochopnie nie rezygnować. Panując to w Wielkopolsce, to nigdzie, Mieszko Stary jest przykładem tego, że jeśli się odpowiednio długo żyje, to można doczekać wszystkiego. Kiedy więc ostatecznie nadszedł moment, gdy umarli wszyscy ci, którzy go wcześniej pobili lub oszukali, został niejako z braku innego wyboru księciem zwierzchnim w Krakowie. Już swoim poddanym z XIII wieku musiał się mylić z Mieszkiem I. (…)
