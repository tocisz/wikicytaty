Section: Anna Jagiellonka / O Annie Jagiellonce
Autor: Szymon Kobyliński, Tajemnice pocztu Matejki, Instytut Wydawniczy Nasza Księgarnia, Warszawa 1984, s. 98.

Dwie były w owych czasach koronowane kobiety, których charaktery, wygląd, postępki i losy bulwersowały naród tak bardzo, że po trosze bulwersują do dziś, czego dowodem chociażby rozległa literatura fabularna i filmy o Barbarze Radziwiłłównie i jej teściowej Bonie, aż po – cudownie oprawiony i upiornie nudny – serial telewizyjny z wielką aktorką bez roli. W serialu tym Anna Jagiellonka mignęła przelotnie jako dalszoplanowa postać, a prawdę rzekłszy o jej przeżyciach można by nakręcić film bardzo szczególny: obraz, ukazujący pustkę, zapełnioną klejnotami i władzą, natomiast bez namiętności i prywatnych sukcesów.
