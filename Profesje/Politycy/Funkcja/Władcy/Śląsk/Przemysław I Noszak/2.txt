Section: Przemysław I Noszak / O Przemysławie I Noszaku
Autor: Michael Morys-Twarowski, Negocjator z Cieszyna, „Focus Historia” nr 10 (90)/2014 (październik), s. 40.

Trzeci książę cieszyński spokojnie zmieściłby się w Top 10 najwybitniejszych przedstawicieli dynastii Piastów. Tymczasem znalazł się poza nawiasem historii Polski (przynajmniej tej znanej ze szkolnych czy akademickich podręczników) za sprawą ojca – księcia Kazimierza I, który w 1327 r. złożył hołd lenny królowi Czech Janowi Luksemburskiemu. Odtąd Księstwo Cieszyńskie było czeskim lennem.
