Section: Bronisław Pieracki / O Bronisławie Pierackim
Autor: Ludwik Stomma, Poczet polityków polskich XX wieku, Oficyna Wydawnicza Graf-Punkt, Warszawa 2000, ISBN 8387988650, s. 203.

(…) Można powiedzieć, że był zamachu ofiarą podwójną. Po pierwsze, osobiście nie uprawiał nigdy polityki antyukraińskiej, a nawet starał się wiele konfliktów kompromisowo łagodzić, wbrew zdaniu frakcji nacjonalistycznej, silnej zarówno w rządzie Prystora, jak i Jędrzejewicza. Po drugie, zamach na niego spowodował bezpośrednio otworzenie obozu karnego w Berezie Kartuskiej, który siłą rzeczy związała tradycja z nazwiskiem ministra. Nic błędniejszego – Pieracki ani z obozem, ani z późniejszymi aresztowaniami działaczy opozycyjnych nie miał nic wspólnego. Wprost przeciwnie – mimo że legionista, piłsudczyk i BBWR-owiec, stał konsekwentnie na gruncie legalizmu i wbrew naciskom nie chciał być „człowiekiem ciężkiej ręki”. Cóż z tego – historii sprawiedliwość nie obchodzi. Ważniejszy jest skrót myślowy, spraw pomieszanie, symbol. Pośmiertnie mianowany został Bronisław Wilhelm Pieracki generałem brygady. Mała to satysfakcja. Skądinąd jednak nikomu nie każą być ministrem spraw wewnętrznych. A nie jest to resort dla niewiniątek.
