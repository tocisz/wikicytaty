Section: Jekatierina Swanidze / O Jekatierinie Swanidze
Autor: Przemysław Słowiński, Dyktatorzy i ich kobiety. Seks, władza i pieniądze, Wydawnictwo Videograf, Chorzów 2013, ISBN 9788378351320, s. 96.

Niewiele wiadomo o tym pierwszym małżeństwie Stalina. Pobożna i uległa Jekatierina nie rozumiała męża, którego zwyczajnie się bała. Traktowała go niemal jak boga i bez sprzeciwu spełniała wszystkie jego polecenia. Gdy Józef udawał się na spotkania rewolucjonistów, padała na kolana i wznosiła modły, prosząc, by małżonek porzucił niemiłe Bogu poglądy. Niestety, nie została wysłuchana. Dbała o porządek w ich małym mieszkanku, prała i łatała jego ubrania, stawiała na stole gorący posiłek, kiedy tylko przekroczył próg domu. Zgodnie z zasadami, w jakich ją wychowano, jakakolwiek wątpliwość i nielojalność były równoznaczne ze złamaniem złożonej przed ołtarzem przysięgi, a tym samym buntem wobec samego Boga.
