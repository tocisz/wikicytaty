Section: Józef Stalin / O Józefie Stalinie / W poezji
Autor: Osip Mandelsztam, Listopad 1933, tłum. Stanisław Barańczak

Żyjemy tu, nie czując pod stopami ziemi, 
Nie słychać i na dziesięć kroków, co szepczemy,
A w półsłówkach, półrozmówkach naszych
Cień górala kremlowskiego straszy. 

Palce tłuste jak czerwie, w grubą pięść układa, 
Słowo mu z ust pudowym ciężarem upada. 
Śmieją się karalusze wąsiska
I cholewa jak słońce rozbłyska. 

Wokół niego hałastra cienkoszyich wodzów: 
Bawi go tych usłużnych półludzików mozół. 
Jeden łka, drugi czka, trzeci skrzeczy, 
A on sam szturcha ich i złorzeczy. 

I ukaz za ukazem kuje jak podkowę – 
Temu w pysk, temu w kark, temu w brzuch, temu w głowę. 
Miodem kapie każda nowa śmierć
Na szeroką osetyńską pierś.
