Section: Franz Maurer / O Franzu Maurerze
Autor: Krzysztof Demidowicz, Pora na idola, "Film", nr 10, październik 1995, s. 124.

Franc Maurer przybył z misją wymierzenia nowej Polsce sprawiedliwości, a jednocześnie był naszym produktem ogólnoświatowej mody na Mocnych Facetów. Film zaatakował naszą rzeczywistość powierzchownie, ale z furią, dając sporej części młodych widzów satysfakcję, jaką przynosi udział w totalnym szyderstwie. Atrakcyjnym w dodatku w swoich sensacyjnych wątkach. Ubek, znienawidzony symbol komuny, podbijający III Rzeczpospolitą, był prowokacją, sugestią, że ci, którzy teraz rządzą, są tyle samo warci co tamci, że czarni zastąpili czerwonych itd. Młodzież próbuje się bronić kpiną przed pseudopatriotycznym frazesem, ale bywa bezradna wobec demagogii przekonującej, iż cały polski przełom był walką o stołki. Franc Maurer oznacza koniec epoki w historii powojennych bohaterów filmowych. Nic tak nie świadczy o pełnej wolności kraju, jak bandyta w roli ulubieńca widowni.
