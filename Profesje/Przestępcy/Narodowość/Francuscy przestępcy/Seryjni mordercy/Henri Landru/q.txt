Section: Henri Landru / O Henrim Landru / Inne
Autor: José María López Ruiz, Tyrani i zbrodniarze. Najwięksi nikczemnicy w dziejach świata, tłum. Agata Ciastek, Dom Wydawniczy Bellona, Warszawa 2006, s. 184.

Trzeba przyznać, że prowadzenie podwójnego życia wychodziło mu wyjątkowo dobrze. Nikt z jego najbliższego otoczenia nie wiedział o pułapkach, jakie zastawiał na samotne wdowy, i cała rodzina, ta prawdziwa, była z niego bardzo dumna. Stał się przykładem męża i ojca, który pokonał wszystkie przeszkody, znalazł dobrze płatną pracę i szybko piął się po szczeblach kariery, dzięki czemu mógł zapewnić bliskim wystawne życie. Prawdą jest, że Desire czuł się jak ryba w wodzie, bowiem rola matrymonialnego oszusta wyjątkowo mu odpowiadała, gdyż łączył przyjemne z pożytecznym – zapewniała mu towarzystwo bogatych kobiet i stały dopływ gotówki. Do swojej „pracy” podchodził bardzo poważnie – elegancki i szarmancki zawsze potrafił zaspokoić próżność spotykanych kobiet, które wpadały mu w ramiona i przepisywały na niego cały swój majątek, nie zdając sobie sprawy z tego, że tym samym pospisują na siebie wyrok śmierci. Wszystko było dopracowane tak perfekcyjnie, że Landru czuł, iż popada w rutynę. Na szczęście, oczywiście tylko dla niego, wciąż pojawiała się kolejna stęskniona kobieta, która traciła głowę dla tego uroczego dżentelmena.
