Section: Jean-Marie Bastien-Thiry / O Jeanie-Marie Bastienie Thiry'm
Autor: Frederick Forsyth, Dzień Szakala, Spółdzielnia Wydawnicza "Czytelnik", Warszawa 1989, tłum. Stefan Wilkosz, ISBN 83-07-01923-0, s. 9-10.

Podpułkownik Jean-Marie Bastien Thiry czekał na przedmieściu Meudon. Był to człowiek żonaty, miał troje dzieci i pracował w Ministerstwie Lotnictwa. Za konwencjonalną fasadą życia rodzinnego i zawodowego ukrywał głęboką gorycz w stosunku do generała de Gaulle'a. Uważał, że oddając Algierię nacjonalistom algierskim generał zdradził Francję i ludzi, którzy w 1958 powołali go z powrotem do władzy. Rezygnacja z Algierii nie przyniosła podpułkownikowi żadnych strat materialnych, toteż nie kierował się względami prywatnymi. Uważał się za patriotę i był przekonany, że zabicie człowieka, którego ocenia jako zdrajcę, leży w interesie ojczyzny. Tysiące ludzi w tym czasie podzielały ten pogląd, ale tylko nieliczni, fanatyczni członkowie OAS zaprzysięgli śmierć de Gaulle'owi, a tym samym obalenie jego rządu. Do takich należał Bastien-Thiry.
