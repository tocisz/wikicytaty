Section: Rudolf Habsburg-Lotaryński / O Rudolfie Habsburgu-Lotaryńskim
Autor: Sigrid Maria Grössing, Kobiety za kulisami historii, tłum. Barbara i Daniel Lulińscy, Dom Wydawniczy Bellona, Warszawa 2002, ISBN 8311095914, s. 100.

Książę miał nowoczesne poglądy, z czym liberalne kręgi społeczeństwa wiązały poważne nadzieje. Dzięki swej wybitnej inteligencji i życzliwości mógł dokonać przełomu w przestarzałym państwie urzędników i żołnierzy, zrezygnował jednak o wiele za wcześnie. Uznał, że osobiste angażowanie się pozbawione jest sensu, ponieważ cesarz, jego ojciec, trzymał go z dala od polityki, a nawet pilnował, żeby posiadający wolnomyślicielskie poglądy syn nigdzie nie mógł się na trwale usadowić. Franciszkowi Józefowi, który bez reszty był przesiąknięty tradycją, syn wydawał się niebezpieczny. Ten zaś nie był zdolny przeciwstawić się aparatowi państwowemu ani nie miał sił, by stawić ojcu czoło. Uznawszy swą sytuację za beznadziejną, przekonany, że jego życie pozbawione jest wszelkiego sensu, dobrowolnie się z nim rozstał.
