Section: Kamil Grosicki
Źródło: Mateusz Skwierawski, https://sportowefakty.wp.pl/pilka-nozna/802662/kamil-grosicki-dobrze-ze-juz-po-transferach Kamil Grosicki: Dobrze, że już po transferach, sportowefakty.wp.pl, 1 lutego 2019
Zobacz też: Twitter

Obrywam zwłaszcza na twitterze. Na co dzień zupełnie nie odczuwam tego hejtu na ulicy. Ludzie podchodzą, robią sobie zdjęcia, życzą powodzenia. Natomiast w internecie łatwo na kogoś napluć – bez imienia i nazwiska, bez zdjęcia. Ja po prostu staram się być blisko kibiców. Swoje konta obsługuję sam, czasem oczywiście zaliczę jakąś wpadkę, podpalę się, coś napiszę niezgrabnie lub za mocno i ludzie źle to odbiorą. Ale taki jestem. Staram się być naturalny, blisko kibiców. Wydaje mi się, że też warto to docenić w dobie, gdy większość korzysta z firm, które wstawiają im w mediach społecznościowych suche, sztuczne przekazy. Jeśli chcą czegoś takiego, niech mnie nie obserwują. Ja się nie zmienię. Jeśli ktoś mnie obraża, potrafię się odgryźć i wtedy jest szok, że jak Grosicki mógł tak do kogoś chamsko napisać. Natomiast na mnie można pluć na lewo i prawo. Niestety, taki jest internet.
