Section: Andrzej Pytlakowski / O Andrzeju Pytlakowskim
Autor: Tomasz Wasilczuk, http://www.skt.waw.pl/teksty/a_pytlakowski/Andrzej_Pytlakowski.htm Partner, Wspomnienia o Andrzeju Pytlakowskim, moim partnerze z wypraw w Hindukusz

Partnerzy wspinaczkowi mogą być różni, wymagający opieki lub bardzo sprawni, dynamiczni, narzucający swój sposób wspinania i bycia. Natomiast Andrzej był partnerem idealnym. Kiedy był pierwszym na linie i kiedy asekurował, zawsze można mu było ufać. Wspinaczce towarzyszył spokój, nigdy nie trzeba się było zastanawiać, czy tam gdzieś w górze, nade mną, nie wywinie jakiegoś numeru, chociaż nieobca mu była chęć na odrobinę rozsądnego ryzyka, rozsądnego – jak na wybitnego szachistę przystało. Jedynie, co mu mogę zarzucić, to tylko to, że grając ze mną w szachy, zawsze proponował, że będzie grał bez jednej wieży. Najważniejsze jednak było, że w górach rozumieliśmy się prawie bez słów, nawet, gdy musieliśmy podjąć jakąś ryzykowną decyzję. Teraz z trudem przyzwyczajam się do tego słowa „był”.
