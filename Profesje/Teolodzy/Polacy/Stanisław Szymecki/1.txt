Section: Stanisław Szymecki
Źródło: http://www.centrumjp2.pl/mediatekajp2/szymecki-stanislaw-ks-abp/ wywiad z abp Szymeckim, centrumjp2.pl, 17 października 2012

Jechałem do Krakowa coś tam załatwiać. To było w czasie konklawe. Wracając nastawiłem radio w samochodzie. Udało mi się Watykan przechwycić. I nagle słyszę: Habemus papam i tak dalej. Carolum cardinalem Wojtyla. Trochę mi się kierownica pokręciła. To był niesamowity wstrząs, ale radosny, ogromnie radosny wstrząs. Jechałem w zagłębiu górniczym i na przystankach byli ludzie, a ja tak zwalniałem samochodem, otwierałem okno i krzyczałem: „Mamy papieża! Kardynał Wojtyła!” A ci z przystanku, nie wiem co to za ludzie byli, patrzą co to za wariat, niektórzy nawet pokazywali tak [gest pukania się palcem w czoło – przyp.], co to za wariat krzyczy z tego samochodu. To była wielka radość.
