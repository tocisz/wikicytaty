Section: Jan Rodowicz / O Janie Rodowiczu
Autor: Zofia Rodowicz, matka „Anody”.
Opis: o pogrzebie i kolejnej ekshumacji.
Źródło: http://www.anoda.org/jan-rodowicz-anoda/sledztwo Jan Rodowicz. Biografia. Śledztwo, anoda.org

Mogiła była w środku cmentarza w drugim rzędzie, pokryta, jak cały cmentarz, śniegiem. Pani zarządzająca ekshumacją, zapytana przeze mnie w cztery oczy, czy pamięta pogrzeb mojego syna w dniu 12 stycznia, powiedziała mi, że wszyscy w biurze pamiętają, iż tego dnia, pod wieczór, kilku młodych ludzi z Urzędu Bezpieczeństwa przywiozło ciężarówką zawinięte w kocu ciało, zakupili więzienną trumnę, bez świadków sami złożyli zwłoki do trumny i kazali natychmiast wieźć na cmentarz komunalny i pochować jako NN. (…) Opisuję wszystko tak szczegółowo, gdyż sprawa wyglądała zagadkowo… W czasie przekładania zwłok do naszej trumny stwierdziliśmy brak wszelkich oznak połamań nóg, żadnych wylewów, uszkodzeń twarzy, rąk. Był ubrany w swe wojskowe angielskie ubranie, zapięte agrafką pod szyją, ułożony starannie, uczesany, nawet kanty spodni były wyrównane.
