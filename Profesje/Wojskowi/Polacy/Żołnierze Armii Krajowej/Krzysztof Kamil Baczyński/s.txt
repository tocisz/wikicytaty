Section: Krzysztof Kamil Baczyński / O Krzysztofie Kamilu Baczyńskim
Autor: Czesław Miłosz, Abecadło

Krzysztofa Baczyńskiego odwiedzałem w ich, to jest jego i matki, bo ojciec już nie żył, warszawskim mieszkaniu za niemieckiej okupacji. Dał mi wiersze do mojej antologii. Pamiętam go w pozycji leżącej, bo ciągle chorował na astmę. Jego delikatność i bladość narzucały mi obraz Marcela Prousta w wykładanym korkiem pokoju. (…) Przemiana Baczyńskiego, z chronionego przez matkę astmatyka w żołnierza, jest zdumiewającym triumfem woli: „kochanka moja zwie się wola”. Chyba pomogły tej woli tradycje rodzinne ojca legionisty, który walczył w bitwach nad Stochodem. O tej przemianie pisali krytycy, składając hołd bohaterskiemu poecie-żołnierzowi. Inny jednak konflikt, z którym jego wola musiała się uporać, jest pomijany. Matka jego, z domu Zieleńczyk, pochodziła ze znanej spolonizowanej żydowskiej rodziny. Jadwiga Zieleńczykówna, chyba kuzynka Krzysztofa, moja koleżanka na prawie w Wilnie, wsławiła się, wygrywając konkurs krasomówstwa. Krzysztof był więc po matce Żydem, a podobno, choć tutaj brak mi szczegółów, również nazwisko jego ojca było przybrane. Tak czy owak musiał być doskonale świadomy, że miejsce jego w getcie, co narzucało niemożliwy do rozwiązania problem solidarności.
