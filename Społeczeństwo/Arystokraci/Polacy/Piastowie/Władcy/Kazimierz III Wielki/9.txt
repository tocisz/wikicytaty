Section: Kazimierz III Wielki / O Kazimierzu Wielkim
Autor: Szymon Kobyliński, Tajemnice pocztu Matejki, Instytut Wydawniczy Nasza Księgarnia, Warszawa 1984, s. 69–70.

Powiada się o nim powszechnie: król chłopków – zastał Polskę drewnianą, a zostawił murowaną; kochanek Esterki – otworzył kraj diasporze żydowskiej; panował pokojowo – prezydował uczcie u Wierzynka… Oto najbardziej obiegowe, wyślizgane od powtarzania, najpotoczniejsze skojarzenia. Dostępne, rzekłbym, darmo, bez wysiłku wiedzy czy pamięci, a nie nazbyt zawsze trafne, jak choćby sprawa Żydów, skoro wiemy, że Żydzi od dawna się w Polsce osiedlali i byli tolerowani przez poprzedników Kazimierza, a jednak to z nim właśnie kojarzy się odruchowo otwarcie wrót diasporze. Może jednak szło o coś więcej niż sam fakt egzystowania tu wygnańców skądinąd? Może wyczuwamy przede wszystkim odmianę stosunku do przybyszów, widzimy tę wnikliwą życzliwość króla? (…)
