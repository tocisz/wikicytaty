Section: Henryk I Brodaty / O Henryku I Brodatym
Autor: Benedykt Zientara, Henryk Brodaty i jego czasy

Kim nie był Henryk Brodaty? Nie był ani Niemcem ani zwolennikiem włączenia Śląska, czy też całej Polski, w granice Regnum Teutonicum; tradycyjną zależność Polski od Świętego Cesarstwa Rzymskiego uznawał tylko wtedy, gdy mu to było wygodne, podobnie jak zależność od papieskiego Rzymu. Dążył, jako potomek najstarszego z synów Krzywoustego, do zjednoczenia dziedzictwa pradziada w ręku swej rodziny, niesłusznie pozbawionej panowania przez juniorów. Zdawał sobie sprawę z ogromu środków potrzebnych do tego celu i pilnie te środki zbierał, aż stał się najbogatszym z książąt polskich.
