Section: Konrad I mazowiecki / O Konradzie I mazowieckim
Autor: Szymon Kobyliński, Tajemnice pocztu Matejki, Instytut Wydawniczy Nasza Księgarnia, Warszawa 1984, s. 54.

Oczywiście na władcy tym ciąży nie tyle sytuacja, jakiej sam był sprawcą i świadkiem, ile dopiero – późniejsze, krwią pod krzyżackim mieczem broczące stulecia. Całe jednak odium zwykło spływać na mazowieckiego pana, który – po trosze z poduszczenia Henryka Brodatego o większym niż Konrad autorytetem politycznym i lepszych koneksjach europejskich – nadał Krzyżakom jako lenno ziemię nieszawską i chełmińską w roku 1226. Szło o zdławienie groźnych sąsiadów Mazowsza, zadzierzystych i uparcie pogańskich Prusów, bardzo wówczas bliskich stworzenia własnej struktury państwowej (co uczynili świeżo Litwini). Konrad tedy stwierdził, że Krzyżacy mają pomóc „w zdobyciu i opanowaniu ziem pruskich na cześć i chwałę Boga prawdziwego”. Innymi słowy: wyrżniemy ich wspólnym wysiłkiem, dusze wysyłając o nieba, a ziemię zatrzymując sobie. (…) Konrada Mazowieckiego, acz – rzecz jasna – nie mógł był przewidzieć skutków swego posunięcia, opinia wieków na zawsze przypisała do początku fatalnego okresu krzyżackiego, w emocjonalnym odczuciu ogółu czyniąc go i odpowiedzialnym i wręcz winnym dalszego, posępnego rozwoju wypadków.
