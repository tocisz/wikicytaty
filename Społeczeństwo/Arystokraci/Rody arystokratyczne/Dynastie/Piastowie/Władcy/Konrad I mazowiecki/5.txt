Section: Konrad I mazowiecki / O Konradzie I mazowieckim
Autor: Marek Urbański, Konrad Mazowiecki [w:] Andrzej Szwarc, Marek Urbański, Paweł Wieczorkiewicz, 100 postaci, które tworzyły historię Polski, wyd. Świat Książki, Grupa Wydawnicza Bertelsmann Media, Warszawa 2000, ISBN 837311288X, s. 49.

Tak czy inaczej trudno zaprzeczyć, że sprowadzając Zakon Krzyżacki, Konrad zapoczątkował serię wydarzeń, które okazały się dla Polski wyjątkowo niekorzystne i były jedną z podstawowych przyczyn jej zagłady u schyłku stulecia XVIII. Nie zrobił tego świadomie i w żadnym wypadku nie mógł przewidzieć nawet drobnej części konsekwencji tej, niefortunnej jak się okazało, decyzji. Odegrał rolę ucznia czarnoksiężnika, rozpętując siły, nad którymi nie potrafił zapanować ani on sam, ani jego następcy, przez co, mimowolnie, doprowadził do jednego z zasadniczych momentów zwrotnych w dziejach państwa polskiego. I to właśnie, a nie sama postać księcia mazowieckiego, jego ambicje polityczne, sukcesy i klęski, przesądziło, że trafił do tej książki. Nikt przecież na przykład ne kwestionuje wybitnej pozycji Gorbaczowa, chociaż zawdzięcza ją on nie temu, że chciał uratować komunizm, ale że najzupełniej wbrew swojej woli zadał temu ustrojowi cios ostateczny.
