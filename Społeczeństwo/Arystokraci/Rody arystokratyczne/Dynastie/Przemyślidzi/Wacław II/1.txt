Section: Wacław II / O Wacławie II
Autor: Benedykt Zientara, Wacław II; w: Poczet królów i książąt polskich, red. A. Garlicki, Warszawa 1984.

Pobożny aż do zabobonności, odznaczał się Wacław podejrzliwością i nerwowością, zadziwiającą współczesnych, a łatwo tłumaczącą się przeżyciami z dzieciństwa. Nigdy nie przestał się bać burzy i ciemności, nie znosił miauczenia kotów. Stale miotał się między ambicją, która kazała mu rozszerzać granice panowania, sięgać po coraz to nowe ziemie i korony, a świadomością przemijania świata, która pchała go do ascezy. Fizycznie był słaby, choć podobno urodziwy: unikał wysiłku, podróżował mało, a zwłaszcza niechętnie brał udział w wyprawach wojennych.
