Section: Jerzy z Cambridge / O Jerzym z Cambridge
Autor: Karolina Korwin-Piotrowska, http://korwinpiotrowska.natemat.pl/69207,biedne-dziecko Biedne dziecko, natemat.pl, 22 lipca 2013

Wszyscy jesteśmy Brytyjczykami. Najpierw czekaliśmy na tę ciążę od momentu, kiedy księżna Kate wyszła z kościoła jako żona następcy tronu. Potem w nią gremialnie zaszliśmy, a teraz jesteśmy na porodówce i czekamy w napięciu na królewskiego potomka. Takie przynajmniej można mieć wrażenie oglądając media, które od rana oszalały. Oto kwintesencja kultury współczesnego celebrytyzmu. Na świat przychodzi najsłynniejszy celebryta na świecie. Śledzimy jego życie od poczęcia, nie damy mu więc spokoju ani na chwilę, chcemy tego, czy nie. Dzieciak ma już swoją stronę w Wikipedii, będzie małoletnim trendsetterem, który cokolwiek założy na siebie, uczyni z tego modę. Każdy jego krok zostanie opisany i oceniony. Będzie podlegał takiej samej brutalnej ocenie przez media jak inni celebryci, w tym jego rodzice, którzy między bajki mogą włożyć zapewnienia o „normalnym dzieciństwie“ swego dziecka. To dziecko będzie integralną częścią „firmy“ znanej pod nazwą Rodzina Królewska. Firmy, która walczy o jak najlepszy PR i „royal baby“ jest dla niej jak prezent gwiazdkowy.
