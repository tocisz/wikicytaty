Section: Lśnienie (miniserial) / O Lśnieniu
Autor: Piotr Kletowski, Filmowa odyseja Stanleya Kubricka, wyd. Korporacja Ha! art, Kraków 2006, ISBN 9788389911469, s. 235–236.

Odpowiedzią na Kubrickowską „profanację” Lśnienia stał się wyreżyserowany w 1997 r. przez Micka Garrisa, na podstawie oryginalnego scenariusza Kinga (jak pamiętamy, odrzuconego przez Kubricka), miniserial, będący dosłowną ilustracją powieści, z całym jej metafizycznym sztafażem. Kingowskie, filmowe (a właściwie telewizyjne) Lśnienie jest filmem dużo słabszym od Kubrickowskiego dzieła, razi przede wszystkim nachalnym stosowaniem komputerowych efektów specjalnych, ukazujących wszystkie „cudowności” historii Torrance’ów, oraz fatalnym aktorstwem (spośród wykonawców głównych ról obronną ręką wychodzi jedynie weteran Malvyn Van Peebles, grający rolę Halloranna). Co warte podkreślenia, w serialowej wersji Lśnienia King, idąc zapewne śladem Kubricka, również zaproponował otwarte zakończenie, uwidaczniające nieśmiertelność zła: serial kończy się bowiem ujęciem odbudowanego hotelu i tablicą informującą o ponownym otwarciu „Panoramy”.
