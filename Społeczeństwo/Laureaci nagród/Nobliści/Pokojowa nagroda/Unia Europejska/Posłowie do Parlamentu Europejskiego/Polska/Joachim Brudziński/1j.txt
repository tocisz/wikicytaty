Section: Joachim Brudziński
Źródło: http://orka2.sejm.gov.pl/StenoInter8.nsf/0/B302B3DF054A54DBC1257FB0005DF994/%24File/18_a_ksiazka.pdf stenogram z posiedzenia Sejmu w dniu 11 maja 2016, s. 21

Zanim udzielę panu głosu, to, Wysoka Izbo, dwie uwagi. Pierwsza: chciałbym skierować gorącą prośbę i apel do pana posła Sławomira Nitrasa i pani poseł Agnieszki Pomaskiej. Co prawda jest to apel stojący być może w sprzeczności z interesem środowiska politycznego, z ramienia którego mam zaszczyt być wicemarszałkiem, ale na pewno jest to apel w zgodzie z interesem i wizerunkiem Wysokiej Izby. Otóż państwa aktywność odnajduje później różnego rodzaju odbicie w przestrzeni internetowej. Mieliśmy wielokrotnie tego przykłady. Młodzi ludzie – przepraszam za określenie – mają z tego niezłą bekę, niezły ubaw, ale na pewno nie przydaje to powagi Wysokiej Izbie i przeszkadza prowadzić obrady.
