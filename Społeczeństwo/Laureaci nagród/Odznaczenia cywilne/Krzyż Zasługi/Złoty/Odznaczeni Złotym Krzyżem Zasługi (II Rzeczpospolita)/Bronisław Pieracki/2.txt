Section: Bronisław Pieracki / O Bronisławie Pierackim
Autor: Mieczysław Lepecki, Pamiętnik adiutanta marszałka Piłsudskiego, Państwowe Wydawnictwo Naukowe, Warszawa 1989, ISBN 8301068280, s. 213–214.

Zawsze podziwiałem w nim wielki spokój, zimną krew, łatwość wydawania decyzji i chłodną bezwzględność. Wśród sentymentalnych, ślamazarnych, pełnych różnych wątpliwości Polaków – odbijał jaskrawo i dodatnio. Sama jego powierzchowność harmonizowała z zaletami charakteru. Twarz posiadała szeroką, o wyrazie nieruchomym, na której wewnętrzne odczucia nie ryły żadnych śladów. Wąskie usta zdradzały zaciętość i upór, oczy o głębokim, przenikliwym spojrzeniu – rozum. Włosy posiadał czarne jak heban, ruchy spokojne, w całej postaci ujawniała się, mimo młodego wieku, pewna ociężałość, która jednak nie kłóciła się z jego szerokimi ramionami i całą strukturą fizyczną. Lubiło on, podobnie jak wielu dygnitarzy ówczesnych, przychodzić do cukierni, aby zobaczyć się z kolegami i przyjaciółmi. Ta na pozór niepotrzebna skłonność odgrywała znaczną rolę, gdyż pozwalała utrzymywać bezpośrednie czucie z „dołami” legionowymi, które chętnie szukały kontaktu z wysoko wyniesionymi przez Marszałka przyjaciółmi, lecz na gruncie neutralnym. Dygnitarz umożliwiający swoim sposobem bycia ten kontakt bywał zwykle popularny i lubiany. Do tych ostatnich należał między innymi i z tego powodu, Bronisław Pieracki. Do „Europy” przychodził, gdy mu służba pozwalała, codziennie. Przyszedł też w ów dzień, gdy i ja tam byłem.
