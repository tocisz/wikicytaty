Section: Maria Mach
Źródło: Aleksandra Szyłło, Godzina wychowawcza. Rozmowy o polskiej szkole, Wydawnictwo Czarne, Wołowiec 2017, ISBN 978-83-8049-457-2, s. 127.

Ambicje dziecko zazwyczaj przyswaja od dorosłych. Jeśli podstawowym motorem działania ucznia jest chęć wygrania w prestiżowym konkursie, wówczas to, czego dziecko ma się uczyć, schodzi na drugi plan. Do tego dziecko zaczyna patrzeć na kolegów w kategorii lepszy-gorszy. Ambicja jest fałszywym, zdradliwym napędem. Powoduje, że wolimy wybrać raczej łatwiejsze zadanie z gwarancją sukcesu, niż pójść w nieznane rejony. Tymczasem aby być naukowcem albo po prostu mądrym dorosłym, trzeba mieć odwagę i umieć podejmować ryzyko. Jeśli przyjrzymy się pracy najwybitniejszych naukowców, to okaże się, że większość ich eksperymentów kończy się porażką. Żeby coś odkryć, często spędzają wiele lat, eksperymentując i ponosząc klęski. A takie ryzyko chętniej podejmie osoba, dla której sama droga do wiedzy jest ciekawa.
