Section: Kazimierz Raszewski
Źródło: Kazimierz Raszewski: Wspomnienia z własnych przeżyć do końca roku 1920. Poznań: Józef Liczbiński, 1938

W Poznaniu spędziłem czas przyjemnie w domu rodziców. Miałem też sposobność widywania się z dawniejszymi kolegami z gimnazjum. Spotkała mnie jednak w tym czasie przykrość od oficera pułku Huzarów Poznańskich, gdyż obraził mnie z powodu mego polskiego pochodzenia - niejakiś podporucznik von Wieterschein. Sprawę załagodził jednakże por. książę Ardeck, który służył w owym czasie w tym pułku i zniewolił owego podporucznika do przeproszenia mnie. Książę Ardeck był synem Wielkiego Księcia Heskiego z morganatycznego małżeństwa. Był to poważnie myślący oficer.
