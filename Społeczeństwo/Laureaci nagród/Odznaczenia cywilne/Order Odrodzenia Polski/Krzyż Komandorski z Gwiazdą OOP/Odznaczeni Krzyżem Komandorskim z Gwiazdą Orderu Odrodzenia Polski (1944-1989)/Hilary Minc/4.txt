Section: Hilary Minc / O Hilarym Mincu
Autor: Ludwik Stomma, Poczet polityków polskich XX wieku, Oficyna Wydawnicza Graf-Punkt, Warszawa 2000, s. 169.

Ponosi odpowiedzialność nie tylko za gospodarkę, gdyż w marcu 1949 objął również nadzór nad Biurem Specjalnym X Departamentu MBP, mającym za zadanie rozpracowywanie „dywersji i szpiegostwa” w aparacie partyjnym i państwowym. Był bez wątpienia człowiekiem inteligentnym, a przy tym ogromnie pracowitym. Owa przysłowiowa pracowitość Minca przyniosła może Polsce pewne korzyści w okresie powojennej odbudowy; później przyczyniała się tylko do szybszego niszczenia mechanizmów rynkowych i realizowania księżycowych planów ciężkoprzemysłowej gospodarki. Postawa Minca nie wynikała, jak się wydaje, z agenturalności czy oportunizmu. Był on chyba najbardziej fanatycznym spośród najważniejszych dygnitarzy stalinowskiej Polski. Nacjonalizacja przemysłu, niszczenie prywatnej inicjatywy, plan sześcioletni to były „jego sprawy”. Był też stanowczym zwolennikiem kolektywizacji rolnictwa. Charakterystyczne, że nigdy nie uznał swoich błędów.
