Section: Józef Musioł / Przesłuchanie

Zastanawiam się, kim był kapo Heyden naprawdę. Kim byłby ten człowiek, gdyby miał możliwości ukończenia studiów medycznych. Coś go tam ciągnęło przecież do otwierania ludzkich wnętrzności. Nie o to chodzi, tamci właśnie mieli studia, bo byli nawet profesorami medycyny, a nie wahali się przed eksperymentowaniem, przed okaleczaniem ludzi, przed uśmiercaniem bezbronnych zastrzykami z nafty. Nie w zawodzie leży istota człowieczeństwa. No dobrze, ale gdyby nie było obozów, całego tego systemu, który je stworzył, kim byłby kapo Heyden, gdyby miał możliwości ukończenia medycyny – lekarzem czy też mordercą? A może jednym i drugim.
