Section: Stanisława Leszczyńska / O Stanisławie Leszczyńskiej
Autor: Jola Sowińska-Gogacz, http://wpolityce.pl/historia/292169-stanislawa-leszczynska-120-urodziny-poloznej-oswiecimia Stanisława Leszczyńska–120. urodziny Położnej Oświęcimia, wpolityce.pl
Zobacz też: Josef Mengele

Kiedy doktor Josef Mengele krzyknął jej w twarz „Befehl ist Befehl!”, usłyszał ciche, ale równie stanowcze: „Nein”. Miała odwagę bezkompromisowo i z narażeniem własnego życia stanąć w obronie każdego nowonarodzonego w piekle Oświęcimia, bezbronnego życia. „Bo dzieci zabijać nie wolno, nigdy” – dodała po niemiecku. W obozie Auschwitz-Birkenau, gdzie wraz z córką spędziła 668 dni, od świtu do świtu z największym oddaniem i niepojętą cierpliwością pomagała dzieciom przychodzić na świat, a ich uwięzionym, upokorzonym matkom uśmierzała ból, tamowała łzy i krwotoki. W tym skrajnie upodlonym, brudnym, zawszonym, zziębniętym, pełnym chorób i głodu świecie, modląc się i w pełni rozumiejąc ważność ludzkiego istnienia, podnosiła je do rangi świętości – każdy poród otoczony był największą troską i fachową precyzją, każdy noworodek umyty, ochrzczony, z szansą na śmierć nie w „kuble z szajsą”, jak rozkazywali niemieccy oprawcy, lecz u boku matki.
