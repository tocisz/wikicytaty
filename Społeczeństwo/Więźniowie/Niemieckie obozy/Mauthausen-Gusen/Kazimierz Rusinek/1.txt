Section: Kazimierz Rusinek / O Kazimierzu Rusinku
Autor: Andrzej Szczypiorski, Zabójcza prawda, kojące kłamstwo, „Polityka”, nr 25/1999, cyt. za: tenże, Irytacje, Wydawnictwo SENS, Poznań 2000, ISBN 83-86944-27-7, s. 54–55.

Znałem Rusinka w latach sześćdziesiątych i później. Był przedwojennym działaczem PPS, ukształtowanym przez tamtą tradycję. Do dawnych komunistów miał stosunek nieufny, ale wierzył ślepo w polityczne talenty Cyrankiewicza i sądził, że tylko taki rodzaj taktyki w ramach ówczesnej sytuacji sprzyja polskim interesom. Mylił się głęboko. Lecz mam prawo wierzyć, że jego intencje były uczciwe. Nie wolno mi milczeć, kiedy po trzydziestu latach czytam bzdury na temat jego żywiołowego antysemityzmu. Antysemityzm był częstym, niekiedy prostackim i brutalnym, niekiedy zaś wyrafinowanym zjawiskiem wśród ludzi wychowanych przez prawicę narodową i przez komunistów. Lecz nie miał dostępu do tych, których ukształtowała dawna PPS. Oni mogli być naiwni, politycznie głupi, ale myślenie w kategoriach rasistowskich było im z gruntu obce i obrzydliwe. Rusinek do końca życia pozostał pepeesowcem. Tylko kto dzisiaj rozumie te różnice?
