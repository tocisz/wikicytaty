Section: Cheops / O Cheopsie
Autor: Will Cuppy, Życie i upadek prawie wszystkich, tłum. i wstęp Wojciech Tyszka, Wydawnictwo Książkowe Twój Styl, Warszawa 2005, ISBN 8371634099, s. 18.

Chufu zbudował także (…) trzy mniejsze piramidy po wschodniej stronie Wielkiej Piramidy. Były one przeznaczone dla jego trzech żon. To zaś prowadzi nas do innej strony tego wspaniałego faraona, bo przecież taki geniusz musiał mieć więcej niż jedną stronę. Egiptolodzy twierdzą, że nie mają pojęcia, co też Chufu porabiał, kiedy nie budował piramid, ponieważ nie pozostawił po sobie żadnych inskrypcji opisujących jego pozostałe dokonania, co umożliwiłoby ich dogłębne zbadanie. Po czym dodają, że miało on sześć żon i harem pełen konkubin. Jakoś nie udaje im się dostrzec związku między tymi dwoma faktami, ale wy zapewne widzicie go równie dobrze jak ja. Nie potrzeba nam przecież żadnych hieroglifów, żeby się domyślić, że Chufu wpadał od czasu do czasu, żeby sprawdzić, jak leci jego towarzyszkom życia, i pochwalić się im, ileż to metrów sześciennych kamienia udało mu się dzisiaj postawić.
