Section: Batszeba / O Batszebie
Autor: ksiądz Tadeusz Hanelt, Antologia postaci biblijnych. Stary Testament, Wydawnictwo Świętego Wojciecha, Poznań 2008, ISBN 9788375161137, s. 178–179.

Widocznie zapragnęła przed nocą się wykąpać. Napełniła naczynie wodą i na podwórcu swego domu, otoczonym ze wszystkich stron murem, rozpoczęła kobiecą toaletę. Była pewna, że nikt jej nie widzi. Niestety, z wyżyn tarasu królewskiego pałacu była doskonale widoczna w promieniach zachodzącego słońca. Dawidowi wydała się bardzo piękną kobietą. Zapragnął ją mieć. Nie wiedział jednak, kim ona jest, czy jest zamężna, czy są inne osoby w jej domu. (…) Jej mąż był na wojnie z Ammonitami, a w domu nikogo nie było. (…) Z bliska wydawała mu się jeszcze bardziej zachwycająca. Można powiedzieć, że niemłody już król Dawid po prostu stracił dla niej głowę. Spędził z nią noc i rankiem, nagrodziwszy sowicie, odesłał do domu. Miał nadzieję, że wiadomość o tej – jak sądził „drobnej przygodzie” – nie rozejdzie się i nie dojdzie do skandalu, że król uwiódł żonę swego oficera, walczącego na froncie.
