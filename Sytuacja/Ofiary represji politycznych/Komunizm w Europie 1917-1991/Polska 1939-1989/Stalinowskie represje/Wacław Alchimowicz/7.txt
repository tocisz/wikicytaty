Section: Wacław Alchimowicz / O Wacławie Alchimowiczu
Autor: Witold Bagieński: Wywiad cywilny Polski Ludowej w latach 1945-1961 T.2., Warszawa 2017, s. 140-142.
Zobacz też: Leszek Kuchciński

Prawdopodobnie jedynym agentem wywiadu MBP, któremu udało się zbliżyć do kierownictwa emigracyjnej „Dwójki”, był Gabriel Pines-Zacharewicz. (…) Po wojnie został zwerbowany przez Departament V MBP, który w połowie 1946 r. przekazał go wywiadowi. Jako agent o pseudonimie „Szpilki” został wysłany do Wielkiej Brytanii (…) Na przełomie 1946 i 1947 r. za pośrednictwem siatki wywiadowczej WiN działającej w kraju napłynął do Londynu raport ostrzegający przed Zacharewiczem. Co zadziwiające, kontaktujący się z nim mjr Mieczysław Jaworski z Oddziału II poinformował go o jego szczegółach. Dzięki temu agent błyskawicznie zaraportował do Warszawy, pisząc, że wiadomość, za której sprawą go zdekonspirowano, „zawarta była w >>normalnym << sprawozdaniu miesięcznym i zawierała 3-4 wiersze, treść których mjr Jaworski cytował z pamięci”. (…) Pod koniec swojego raportu agent „Szpilki” stwierdził: „(…) Martwi mnie ta nasza nieszczelność i proszę tę dziurę zatkać”. (…) Pierwotnym źródłem informacji nadesłanej z kraju był bowiem oficer Wydziału III Departamentu V MBP kpt. Wacław Alchimowicz. Funkcjonariusz ten zaczął współpracować z siatką wywiadowczą WiN wczesną wiosną 1946 r. Został do niej zwerbowany przez kolegę w czasów szkolnych Leszka Kuchcińskiego, który w kolejnym miesiącach spotykał się z nim w różnych punktach Warszawy i odbierał od niego meldunki o sytuacji w bezpiece. Kpt. Alchimowicz dysponował wiadomościami i dokumentami z pierwszej ręki, ponieważ był kierownikiem sekcji i naczelnikiem wydziału. Dzięki niemu do Sztabu Generalnego w Londynie dotarły m.in. ważne raporty na temat przebiegu referendum z czerwca 1946 r.
