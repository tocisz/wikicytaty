Section: Felicjan Sławoj Składkowski / O Felicjanie Sławoju Składkowskim
Autor: Stanisław Cat-Mackiewicz, Historia Polski od 11 listopada 1918 roku do 17 września 1939 roku, Londyn 1941, s. 278.
Zobacz też: Jan Chryzostom Pasek, sławojka

Jako pisarz, Składkowski pozostanie w literaturze polskiej – jego pyszna proza wojskowa przypomina jędrnością i świetną polszczyzną styl Jana Chryzostoma na Gosławicach Paska. Składkowski miał rozmach, dynamiczność, ujawniał ją zwłaszcza w sprawach, do których dorósł, a więc przede wszystkim w sprawach klozetów i urządzeń sanitarnych. Jego reformy w tej dziedzinie były tak arbitralne i tak energicznie przeprowadzone w całej Polsce, że nazwałem go „Piotrem Wielkim w klozetowej skali”. (…) gdy cała Europa budowała schrony, Składkowski wiercił dziury w płotach, domagając się, by cała Polska miała płoty z drutu lub żeby chłopi bielili swe chaty. Nawet w tragicznym odwrocie z Polski sam premier spisywał protokoły za niechlujnie utrzymane śmietniki.
