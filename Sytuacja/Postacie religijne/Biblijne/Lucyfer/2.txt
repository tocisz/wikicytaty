Section: Lucyfer
Autor: Antoni Józef Gliński, O dobrym kmiotku, jego synu Niespodzianku i o Madeju ze zbioru Bajarz polski, tom 4

Przybywszy do bram piekła, Niespodzianek uderzył w nie trzykroć kropidłem. Otworzyły się z łoskotem, wszedł do wewnątrz i na środku stanął. Do dwunastu żelaznych łańcuchów przykuty, stoi tam w wiecznych płomieniach gorejąc mocarz dachów piekielnych, władca ciemności – lucyper. Dwunastu szatanów stoi koło niego ze stalowymi piłami, każdy piłuje jeden łańcuch żelazny i przez cały rok nieustannie piłując, już już ma go przepiłować i mocarz piekieł z więzów by się uwolnił, by potem panowanie swoje nad światem rozciągnąć, gdy oto na Zmartwychwstanie Pańskie rozlegnie się uroczysty głos pierwszego Alleluja! i łańcuchy znowu się zrosną, a dwunastu szatanów, z jękiem i ze zgrzytaniem zębów, nigdy nieskończoną swą pracę znowu rozpoczyna.
