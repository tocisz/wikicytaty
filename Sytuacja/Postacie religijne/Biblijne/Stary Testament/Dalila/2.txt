Section: Dalila / O Dalili
Autor: Eżbieta Adamiak, Kobiety w Biblii. Stary Testament, Wydawnictwo Znak, Kraków 2006, ISBN 83-240-0623-0, s. 92.

Nie znamy motywów działania Dalili, nie wiemy, czy to pieniądze, czy uczucia patriotyczne, czy może ambicja wykonania tak trudnego zadania skłaniają ją do tego czynu. Nie poznajemy także dalszych jej losów. To, co o niej wiemy, stawia ją właściwie w negatywnym świetle: zdradza mężczyznę, który ją kochał, powodując jego upokorzenie i cierpienie. Zarazem Dalila jest jedną z nielicznych postaci kobiecych w Biblii, które mimo swego mało znaczącego statusu faktycznie sprawują władzę. Nie tylko nie daje się zastraszyć - jak pierwsza żona Samsona. Moc słów Dalili jest silniejsza od fizycznej siły Samsona. To, co nie udało się całym oddziałom wojowników, udało się tej kobiecie: ona go ujarzmiła.
