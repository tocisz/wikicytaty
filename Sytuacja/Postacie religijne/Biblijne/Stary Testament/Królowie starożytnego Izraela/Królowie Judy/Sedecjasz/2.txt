Section: Sedecjasz / O Sedecjaszu
Autor: ksiądz Tadeusz Hanelt, Antologia postaci biblijnych. Stary Testament, Wydawnictwo Świętego Wojciecha, Poznań 2008, ISBN 9788375161137, s. 266.

Król babiloński, chcąc podkreślić podległość nowego władcy Judy, zmienił mu imię na Sedecjasz. Młody monarcha był zupełnie nieprzygotowanym do swej funkcji. Był człowiekiem słabego charakteru, bojaźliwym, zależnym od opinii innych. Ponieważ elita kraju została deportowana do Babilonii, otaczali go niedoświadczeni doradcy. Wielu jego poddanych nie traktowało go jako władcy Judy. Według nich, królem pozostał deportowany i uwięziony w Babilonii Jechoniasz, a Sedecjasza traktowali jak uzurpatora.
