Section: Debora / O Deborze
Autor: Elżbieta Adamiak, Kobiety w Biblii. Stary Testament, Wydawnictwo Znak, Kraków 2006, ISBN 83-240-0623-0, s. 77.

Debora jest kobietą niezwykłą pod wieloma względami. Niezwykłe jest już to, że sprawuje urząd, który jej - jako kobiecie - nie powinien przysługiwać, skoro słowo kobiet nie liczyło się nawet jako słowo świadka. Wyjątkowość sądów Debory polega również na tym, że do jej sądów odwoływali się synowie całego Izraela, podczas gdy większość sędziów działała tylko w poszczególnych pokoleniach. Debora zostaje również nazwana prorokinią. Spośród innych sędziów - choć wszyscy zostali przedstawieni jako natchnieni Duchem Bożym - określano tak jedynie Samuela. Nie tylko zresztą sam tytuł wskazuje na jej funkcję prorocką. Debora mówi, wydaje polecenia w imieniu Jahwe, a po zwycięskiej bitwie wyśpiewuje pieśń opiewającą rolę jej osoby i sens wydarzenia, chwalącą Boga za dane Jego ludowi zwycięstwo. Pieśń Debory należy do najstarszych zachowanych w Piśmie Świętym tekstów poetyckich i uznawana jest za klejnot literatury biblijnej. Debora jest prorokinią, Bóg przemawia do niej, aona - nosicielka Jego słowa - kieruje do innych.
