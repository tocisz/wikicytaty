Section: Marcelina Darowska / O Marcelinie Darowskiej
Autor: o. Jacek Woroniecki, W szkole wychowania, Fundacja Servire Veritati IEN, Lublin 2008, s. 80

Zrozumiała to swym genialnym umysłem i sercem wychowawczym założycielka ss. niepokalanek Matka Marcelina Darowska. Uderzający jest wprost w jej spuściźnie duchowej ten nacisk, jaki kładzie na konieczność opanowania zniechęcenia. Odkryła ona u św. Pawła zapoznaną w naszych czasach cnotę panowania nad zniechęceniem, szczególnie nad tym zniechęceniem, które łatwo nami owłada, gdy nie możemy się szybko doczekać upragnionych rezultatów naszych zabiegów. Cnotę tę zwaną długomyślnością, przekazała ona jako bardzo cenną spuściznę swej rodzinie zakonnej, i wątpić nie można, że piękne rezultaty wychowania niepokolańskiego w wielkiej mierze tłumaczą się tym pogodnym duchem długomyślności, którym jest ona natchniona.
