Section: José Gaspar Rodríguez de Francia / O José Gasparze Rodríguezie de Francii
Autor: Mieczysław Lepecki, W selwasach Paragwaju, wyd. Wiedza Powszechna, Warszawa, 1962, s. 26–27

Niepodległość uzyskał Paragwaj w roku 1811. Po okresie walk z administracją hiszpańską i z zakusami dawnego wicekrólestwa La Platy, przeobrażającego się w Argentynę, ugruntował swoją niezależność na polu walk. Jego pierwszym prezydentem, a właściwie dyktatorem był Jose Gaspar Rodriguez de Francia. Rządził krajem w sposób absolutystyczny przez lat trzydzieści. Jego ideałem było utrzymanie starego obyczaju. Był przeciwnikiem wszelkich reform, wszelkiego postępu i nawet rozwoju gospodarczego. Aby zrealizować swój absurdalny plan, musiał odseparować Paragwaj od wszelkiego kontaktu z zagranicą. Przeprowadził to tak dokładnie, że nie tylko zabronił sprowadzania książek, pism, sprzętów, maszyn czy też jakichkolwiek urządzeń inwestycyjnych, ale aby izolacja była kompletna, nie pozwolił nic wywozić z kraju. Nikt nie mógł za granicą niczego kupić, ani nic sprzedać. Nie odbywało się to bez oporu, o czym świadczy obfita kronika okrucieństw stosowanych przez nieludzkiego tyrana. Mimo to, jak wielu wiarygodnych świadków stwierdziło, był po śmierci opłakiwany i żałowany przez cały naród. Już za życia nadano mu przydomek carai guazu, co w języku guarańskim oznacza: wieki człowiek (pan). Umarł w roku 1840.
