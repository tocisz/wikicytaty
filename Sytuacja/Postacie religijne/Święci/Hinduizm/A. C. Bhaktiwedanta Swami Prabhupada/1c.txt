Section: A. C. Bhaktiwedanta Swami Prabhupada / Nauki Królowej Kuntī
Źródło: Ibidem., s. 145-146.

Powinniśmy energicznie szerzyć świadomość Kṛṣṇy na całym świecie. Ludzie odniosą niezmierną korzyść, gdy ujrzą Bóstwa lub zaśpiewają mantrę Hare Kṛṣṇa. Wzięcie udziału w kīrtanie daje możliwość myślenia o Kṛṣṇie (smaraṇa). Ktoś będzie się zastanawiać: "Przez dwie godziny tańczyłem i śpiewałem Hare Kṛṣṇa. Co to oznacza?" Ktoś inny pomyśli, że śpiewał "Kṛṣṇa, Kṛṣṇa" jak głupi. Ale to także zalicza się do smaraṇa. Ponieważ nasz ruch staje się coraz bardziej popularny, zaciekawieni ludzie kupują nasze książki o Kṛṣṇie. Wtedy natychmiast rzuca im się w oczy obrazek przedstawiający Rādhę i Kṛṣṇę, a zajrzawszy do środka znajdą jeszcze więcej, np. modlitwy sławiące Kṛṣṇę. W ten sposób niektórzy dowiedzą się czegoś o Kṛṣṇie, a jeśli mają dużo szczęścia, staną się świadomi Kṛṣṇy i będą czcić Bóstwo. Służba oddania - słuchanie, intonowanie, pamiętanie o Kṛṣṇie itd. - jest tak doskonała, że podjęcie jej (wykonywanie wszystkich tych czynności, niektórych z nich, czy tylko jednej) zapewnia oczyszczenie. Dlatego Śukadeva Gosvāmī modli się: "Wielbię Boga, Najwyższą Osobę, gdyż samo oglądanie i sławienie Go czy pamiętanie o Nim przynosi ogromną korzyść".
