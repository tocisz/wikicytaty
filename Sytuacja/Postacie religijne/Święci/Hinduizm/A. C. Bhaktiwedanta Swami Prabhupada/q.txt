Section: A. C. Bhaktiwedanta Swami Prabhupada / Nauki Królowej Kuntī
Źródło: Ibidem., s. 96.

Nawet najbardziej genialne ze współczesnych wynalazków nie są największymi osiągnięciami człowieka. Ze Śrīmad-Bhāgavatam dowiadujemy się, że Kardama Muni, ojciec słynnego mędrca Kapiladevy, stworzył samolot o rozmiarach ogromnego miasta, który latał po całym wszechświecie. Mieściły się na nim jeziora, ogrody, ulice, domy. Kardama Muni podróżował nim  z żoną i pokazywał jej rozmaite planety. On sam był znamienitym joginem, a jego żona Devahūti była córką Svāyambhuvy Manu, wielkiego króla. Na wieść o tym, że Kardama pragnie się ożenić, wyraziła pragnienie poślubienia go. Svāyambhuva Manu przyprowadził ją więc przed oblicze mędrca i ofiarował mu jako żonę. Devahūti - księżniczka żyjąca wcześniej w dostatku - bardzo zmizerniała, odkąd zamieszkała ze swym mężem-ascetą i zaczęła służyć mu bez wytchnienia. Nie jadła nawet wystarczająco. Kardama Muni pomyślał kiedyś ze współczuciem: "Devahūti jest córką króla, ale odkąd stałem się jej opiekunem, brak jej jakichkolwiek wygód. Muszę zapewnić jej pewien komfort". I zapytał żonę, co sprawiło by jej przyjemność. Kobieta z natury pragnie ładnego domu, smacznego jedzenia, pięknych strojów, udanych dzieci i dobrego męża. Toteż Kardama udowodnił Devahūti, że jest najlepszym mężem. Stworzył dla niej ogromny samolot w kształcie miasta i podarował jej wielki dom pełen służących i wszelkiego bogactwa. Kardama Muni był tylko istotą ludzką, lecz dzięki zdobytym w wyniku praktyki jogi mocom potrafił dokonać takich wspaniałych rzeczy.
