Section: Ojciec Pio / O ojcu Pio
Autor: Benedykt XVI
Opis: 14 października 2006.

Ojciec Pio był przede wszystkim „człowiekiem Bożym”. Od dzieciństwa czuł się powołany przez Boga i odpowiedział Mu „z całego swego serca, z całej duszy swojej, ze wszystkich swych sił” (Pwt 6, 5). Dzięki temu miłość Boża mogła zawładnąć tym skromnym człowiekiem i uczynić go wybranym narzędziem w swym planie zbawienia. Niech będzie błogosławiony Bóg, który we wszystkich epokach wybiera ludzi prostych i wielkodusznych, by dokonać wielkich rzeczy (por. Łk 1, 48–49)! W Kościele wszystko pochodzi od Boga, a bez Niego nic się nie ostoi. Dzieła ojca Pio są tego doskonałym przykładem: Dom Ulgi w Cierpieniu słusznie można nazwać cudem. Któż po ludzku mógłby pomyśleć, że przy małym klasztorze w San Giovanni Rotondo powstanie jeden z największych i najnowocześniejszych szpitali południowych Włoch? Któż, jeśli nie człowiek Boży, który patrzy na rzeczywistość oczami wiary i z wielką nadzieją, ponieważ wie, że dla Boga nie ma rzeczy niemożliwych?
