Section: Stefan Bałuk
Opis: o powstaniu warszawskim.
Źródło: http://www.1944.pl/archiwum-historii-mowionej/stefan-baluk,170.html Stefan Bałuk, 1944.pl

Ile razy mnie się pytają na temat słuszności, racji bytu i efektów dotyczących Powstania, zawsze odpowiadam: są to trzy różne, niezależne od siebie sprawy. Pierwsza sprawa to jest sprawa dotycząca militariów; druga sprawa to jest sprawa dotycząca racji stanu; trzecia sprawa to są sprawy czysto już emocjonalne.(...) jest rzeczą absolutnie niezaprzeczalną, że Polacy mieli prawo decydować o swoim kraju na swoim własnym terenie. Ta manifestacja porwania się za broń, za oręż, ażeby właśnie dać temu dowód, że my chcemy się własnymi rządzić prawami, we własnym kraju, jest niezaprzeczalna! Istnieje trzecia sprawa, sprawa emocji. Należy pamiętać o jednej rzeczy – człowiek jest tylko człowiekiem, który reaguje na dobro, na zło, i wiąże się jego życie z całym szeregiem przejawów różnych emocji. Jeżeli przez pięć lat mieszkańcy Warszawy byli ciemiężeni w okrutny sposób, jeżeli Generalne Gubernatorstwo, a właściwie Warszawa głównie również na czele... Jak powiedział Frank: „Gdyby nie było Warszawy, nie mielibyśmy kłopotu z ujarzmieniem Polaków”. Ta Warszawa czekała, kiedy będzie nareszcie ten moment, kiedy będzie mogła z bronią w ręku dać dowód swojego istnienia. Jest to rzecz bardzo ważna, którą absolutnie trzeba przy wszystkich inicjacjach na temat Powstania podkreślać i również to powinno znajdować się w zakresie tych argumentów, które my, powstańcy, cały czas mówimy.
