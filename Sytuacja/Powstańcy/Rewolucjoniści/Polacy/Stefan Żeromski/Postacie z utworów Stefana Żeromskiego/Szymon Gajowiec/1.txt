Section: Szymon Gajowiec / O Szymonie Gajowcu
Autor: Zdzisław Jerzy Adamczyk, Wstęp w: Stefan Żeromski, Przedwiośnie, Zakład Narodowy imienia Ossolińskich – Wydawnictwo, Wrocław-Warszawa-Kraków-Gdańsk-Łódź 1982, ISBN 8304010801, s. 62–63.

Gajowiec pod pewnymi względami podobny jest do Seweryna Baryki opowiadającego o szklanych domach. Podobnie jak ojciec Cezarego jest żarliwym patriotą, podobnie ukształtowany został przez warunki niewoli politycznej. Działalność patriotyczną rozpoczął znacznie wcześniej niż Seweryn Baryka. Pochodzący z Podlasia, w młodości zetknął się z prześladowaniem unitów przez rosyjskie władze zaborcze i w jakiś bliżej nieznany sposób zajmował się sprawą unicką. (…) Gajowiec wyznaje ideologię „państwową”. Nadrzędnym celem wszystkich jego wysiłków i działań jest obrona i umocnienie jeszcze nie okrzepłego państwa polskiego, zagrożonego – jego zdaniem – zarówno z zewnątrz, jak i od środka. (…) Widzi także różne oznaki słabości, rozmaite objawy nieporządku i niesprawiedliwości, ale łatwo tłumaczy je i usprawiedliwia bądź to dziedzictwem po czasach zaborów, bądź faktem, że młode państwo znajduje się presją wielu potrzeb gwałtownych i doraźnych, wynikających z konieczności zapewnienia ładu i bezpieczeństwa, i że wobec tego nawet sprawy tak ważne jak reformy społeczne muszą być odłożone na później.
